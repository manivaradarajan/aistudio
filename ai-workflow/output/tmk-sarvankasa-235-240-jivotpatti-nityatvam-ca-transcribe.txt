==Start of OCR for page 1==
तत्त्वमुक्ताकलापः
86.
188
[जीवोत्पत्तिवादनिरासः ]
एकं ब्रह्मैव नित्यं तदितरदखिलं तत्र जन्मादिभागि-
त्याम्नातं तेन जीवोऽप्यचिदिव जनिमानित्यनध्येतृचोद्यम् ।
तन्नित्यत्वं तु (हि) साङ्गश्रुतिशतपठितं सृष्टिवादः पुनः स्यात्
देहादिद्वारतोऽस्येत्यवहितमनसामाविरस्त्यैकरस्यम् ॥ १६ ॥
विषये । 'औपनिषदम्' इत्यत्रोपनिषत्पदं ब्रह्मविद्यायां मुख्यम्, तत्प्रतिपादके शब्दे त्वौपचारिकमिति
सर्वसंमतम् । ब्रह्मणश्शास्त्रैकवेद्यत्वं समनन्तरसरे विचार्यते । अन्ततः व्याख्यापरंपरावलम्बनं कियदित्यपि
जिज्ञासुभिर्जनैः गाढं चिन्तनीयम् ।।
मुधाग्रहो वा न्यूनस्स्यात् गाढं चिन्तयतां मुहुः । करणत्रयशुद्धिश्च स्यात्सर्वार्थस्य साधिका ।।
हैतुकैर्दूषिते ब्रह्मपरिणामे कुयुक्तिभिः । तन्निराकरणार्थं तु तैस्तैर्वादाः प्रवर्तिताः ।।
सर्वे ते वैदिकतमाः महामेधाविनस्तथा । तेष्वाद्य उद्योतकरः ततस्स्याच्च कुमारिलः ॥
ततो मण्डनमिश्रश्च ततश्चाचार्यशङ्करः । ततश्च भास्करः पश्चात् न्यायाचार्यस्ततः परम् ।।
प्रकाशान्तो यादवश्च लक्ष्मणार्यस्ततः परम् । एवं बौद्धनिरासाय त्वेभिर्यत्नो महान् कृतः ।।
न्यायसिद्धान्तमार्गेण ब्रह्मणस्तु निमित्तताम् । आलम्ब्य तु कृतो यत्नो नव्यवेदान्तिभिस्ततः ।।
एवं बहुविधान्वादान् दृष्ट्वा बंभ्रम्यतां नृणाम् । मानमत्र तटस्थाः स्युः कियद्वा केन साधितम् ।।
त्यक्त्वाभिमानं चिन्त्येरन्, स्पष्टं सत्यं भवेत्तदा । श्रीमद्रामानुजेनैवं सन्मार्गे रक्षिते पुनः ।।
वैतण्डिकेन कालुष्यं नीते, भाग्यवशाद्भुवः । हयास्यरूपिणाऽऽचार्यैः मार्गो निष्कण्टकीकृतः ।। १५ ।।
प्राचीनपरिणामाद्वैत्येकदेशिनः ब्रह्मदत्तस्य (स.सि) पक्षमनूद्य निराकरोति - एकमित्यादिना। ब्रह्म
एकमेव नित्यम्, तदितरत्= तद्भिन्नम् अखिलम् = चेतनाचेतनादिकं सर्वम् तत्र = तस्मिन् ब्रह्मण्येव
जन्मादिभाक् = जन्मस्थितिलयुभाक् भवति । इति आम्नातम् = श्रुत्यैवाभिहितम् । 'यतो वा इमानि भूतानि
जायन्ते, येन जातानि जीवन्ति, यत्प्रयन्त्यभिसंविशन्ति' इति । अचिन्मिश्रितानि चेतनानि भूतशब्देनाभिधाय,
तेषां ब्रह्मणस्सकाशादुत्पत्त्यादिरभिधीयते । तेन = एवं श्रुत्यैवाभिधानेन जीवोऽपि = चेतनोऽपि अचिदिव=
अचित्पदार्थवदेव जनिमान् = उत्पत्तिमानेव, न तु नित्यः । एतेन 'प्रजापतिः प्रजा असृजत' (य.सं.3-1-
2) 'जीवान् व्यससर्ज' (महा. 1-1) इत्यादिश्रुतयः स्वरसा भवन्ति । न चैवं कृतहानाकृताभ्यागमप्रसङ्गः;
संसारस्यानादित्वेन, बीजाङ्कुङ्करवत् कर्मप्रवाहस्याप्यनादित्वेन परिहारात् । आसृष्टेराप्रलयमेकस्यैवावस्थानात्
सुखादिव्यवस्थोपपत्तिः । प्रथमप्रवृत्तिस्तु प्रकृत्यैव भवति, पश्वादीनामिव । न हि पश्वादयो बुद्धिपूर्वकं
प्रवर्तन्ते । 'पुरुषे त्वेवाविस्तराम्' इत्यादिश्रुतिर्द्रष्टव्या ॥
तदेतद्दूषयति – इत्यनध्येतृचोद्यमिति । वेदैकदेशदर्शनजन्योऽयं वादः । न हि स्वाध्यायविधिरेक-
देशाध्ययनं विधत्ते । संपूर्णसाङ्गवेदाध्ययने, नैवमुच्येतेत्याशयः । तदेतदाह - तन्नित्यत्वमित्यादि । हि =
==End of OCR for page 1==

==Start of OCR for page 2==
189
जीवसरः
यस्मात्, प्रसिद्धिसूचको वा 'हिः' । तन्नित्यत्वम् = चेतनानां नित्यत्वम् साङ्गश्रुतिशतपठितम् - अङ्गशब्देन
स्मृतीतिहासपुराणादीनि ग्राह्याणि । 'न जायते म्रियते वा' 'नित्यो नित्यानाम्' इत्यादयः श्रुतयः। 'अजो
नित्यः शाश्वतोऽयम्' इत्यादयः स्मृतयः । उत्पत्तिरपि श्रुत्यैवाभिधीयते । कथं तस्य परित्यागः?
इत्यत्र - अस्य = जीवस्य सृष्टिवादः पुनः = सृष्टिवादस्तु देहादिद्वारतः = जीवानां देहस्यानित्यत्वेन, देहस्य
सृष्ट्या, जीवस्यापि सृष्टिः औपचारिकी । आदिपदेन संस्कारविशेषः, ज्ञानविकासश्च गृह्येते । उपनयन-
संस्कारेण द्विजशब्दव्यवहारविषयो भवति जीवः । एवं ज्ञानवैशद्येनापि तस्य तृतीय (ज्ञान) जन्मव्यवहारोऽपि
भवति । अतः जीवाः नित्या एव । अत्र 'अण्ड-कीट-भ्रमर' न्यायो ग्राह्यः । प्रथममण्डः, ततः कीटः
ततो भ्रमरश्च भवति ।।
ननु जीवानामुत्पत्तिरपि श्रुतिसिद्धैव । अतः एतदेव मुख्यमङ्गीक्रियताम् । नित्यत्वश्रुतिः, 'वायुञ्श्चान्तरिक्षं
चैतदमृतम्' इति वायोर्नित्यत्वप्रतिपादकश्श्रुतिवत्, चिरकालस्थायित्वापेक्षया गौणी भवतु । न च
कृतहानाकृताभ्यागमप्रसङ्गः; कर्मसिद्धान्ते अव्यवस्थाया दर्शनेन, अनवस्थायाश्चानिवार्यत्वेन च जीवनित्यत्वा-
ङ्गीकारेऽपि दोषोऽपरिहार्य एव । दृश्यते किल साधवोऽपि बहवः बहुधा किश्यन्ति; महापातकिनोऽपि बहवः
अत्यन्तसुखिनो दृश्यन्ते । अतः कर्मसिद्धान्तोऽप्यविचारितरमणीयः । एवं जीवनित्यत्वाङ्गीकारमात्रेण
दोषपरिहारादर्शनात् सन्तु जीवा अनित्याः । कर्मणामतिविचित्रत्वेन, अतिगहनत्वादनन्तत्वाच्चास्माभिरनवगमेऽपि
व्यवस्था वर्तेतैवेति चेत्, एवमेवास्मदनवगतनीत्यैव, नूतनजीवानामुत्पत्त्या वा संसारव्यवस्था भवतु, मास्तु
नाम जीवनित्यत्वम् । नच पक्षद्वयस्यापि श्रुतिसिद्धत्वे, अनित्यत्वपक्ष एवाश्रयणीय इति कथं निर्णय इति
वाच्यम्; नित्यत्वमेवाश्रयणीयमिति वा कथं निर्णयः? प्रत्युत एकविज्ञानेन सर्वविज्ञानप्रतिज्ञानभक्तानां भवतां
वेदान्तिनाम् जीवानित्यत्वपक्ष एवास्ति विनिगमकमित्यत्राह - इत्यवहितमनसाम् इत्यादि । इति = उक्तक्रमानु-
सरणेनैव ऐकरस्यम् विरुद्धयोः श्रुत्योः एकरसता = एकाभिप्रायकता अवहितमनसाम् = सावधानचित्तानाम्
पूर्वग्रहग्राहागृहीतानाम् आविरस्ति = स्वयमेव स्फुरेत् ॥
अयं भावः - आत्मनः नित्यत्वे युक्तयः समनन्तरश्लोके प्रतिपाद्यन्ते । श्रुतिः किमभिप्रेत्यैवं
वक्तीत्येतदेवात्र विचार्यम् । जीवस्योत्पत्तिप्रतिपादिकास्तु श्रुतयः अतिविरलाः 'प्रजापतिः प्रजा असृजत'
'तोयेन जीवान् व्यससर्ज भूम्याम्' इत्याद्याः । इदं द्वयमपि न सृष्टिप्रकरणस्थम् । एतदपेक्षया उत्पत्तिनिषेधिन्यो
बह्वयः 'न जायते म्रियते' 'अविनाशी वा अरेऽयमात्मा' 'न हन्यते हन्यमाने शरीरे' 'वेदाविनाशिनम्'
इत्याद्याः । साक्षादेव नित्यत्ववादिन्यः - 'नित्यो नित्यानाम्' 'नित्यः शाश्वतोऽयम्' इत्याद्याः । 'प्रजा' शब्दे,
प्रकर्षेण जायन्त इति प्रजा इति खलु व्युत्पत्तिः । तेन प्रतिक्षणमुत्पत्तिप्रतिपादनात् तेन शब्देन जीवग्रहणं न
युक्तम् । 'तोयेन' 'भूम्याम्' इति पदद्वयेनैव सृष्टेः बहुकालानन्तरत्वं स्पष्टं प्रतीयते । अतस्तत्रोक्तमौपाधिकं
भवितुमर्हति । अतश्चान्यथासिद्धैरेतादृशवाक्यैः न जीवात्मन उत्पत्तिः प्रतिपत्तुं शक्या । कृतहानाकृताभ्यागम-
प्रसङ्गश्च जागरूक एव । अतः अनित्यत्वप्रतिपादकानां च वाक्यानामन्यार्थत्वं स्पष्टम् । अतः आत्मनाम्
नित्यत्वमेव श्रुतिस्वरससिद्धम् ॥
==End of OCR for page 2==

==Start of OCR for page 3==
तत्त्वमुक्ताकलापः
190
यच्चोक्तं कर्मसिद्धान्त अव्यवस्था दृश्यत इति, तत् कर्मसिद्धान्तस्यातिगहनत्वमावेदयति । एवं
गहनत्वे तत्र क्रियमाणा आपादनादयस्तस्य गहनतामेव पोषयेयुः, अथवाऽऽक्षेप्तुरल्पप्रज्ञताम् । ईश्वरविषयेऽपि
सन्त्येवैतादृशा आक्षेपाः । तावता नेश्वरवादो दण्डसर्पमारणवन्नाद्यापि नाशितः । एतदेवालं एतादृशविषयाणां
चिरञ्जीवित्वे । अधिकं तु तत्तत्समये ।।
ननु 'विज्ञानघन एव एतेभ्यो भूतेभ्यस्समुत्थाय तान्येवानुविनश्यति' (बृ.4-2-12) इति विज्ञानात्मनो
जीवस्योत्पत्तिर्नाशश्च कण्ठत एवोच्यते । न चेदं पूर्वपक्षवर्णनपरम्; उत्तरत्र निराकरणादर्शनात् । प्रत्युत
तद्वाक्यं श्रुत्वा 'अत्रैव मा भगवानमूमुहत्' इति पृष्टवत्यै मैत्रेय्यै 'न वा अरे अहं मोहं ब्रवीमि, अलं वा
अरे इदं विज्ञानाय' इति याज्ञवल्क्येन दृढीक्रियते विज्ञानात्मनो नाशः उत्पत्तिश्च । विज्ञानात्मा तु जीव इति
संप्रतिपन्नमेवेति, चेत्-जीव एव विज्ञानात्मा इति न, भूतात्मापि विज्ञानात्मैव । यतो ज्ञानात्मन एवैते
विकासरूपा भूतात्मादयः । निरूपितं चैतत्पूर्वमेव (श्लो. 2)। कोयं भूतात्मा? देवयोनिजविशेषो वा, यः
'भूतोऽमी देवयोनयः' इत्यादावुच्यते? न भेतव्यम् । नात्र स उक्तः । किन्तु 'एतेभ्यो भूतेभ्यः समुत्थाय'
इत्युक्तः देहात्मैव भूतात्मा चार्वाकमतसंमतः । चार्वाकमतं खलु खण्ड्यते वैदिकैरिति चेत्, देह एव
आत्मेति तु खण्ड्यते, न तु देहे अभिव्यक्तः आनखेभ्यः आलोमभ्यश्च पूर्णः प्रतीयमान आत्मा । किं न दृष्टं
महात्मनामादिमस्य मनोर्वचनम् ? 'योऽस्यात्मनः कारयिता क्षेत्रज्ञं तं प्रचक्षते । यः करोति तु कर्माणि
भूतात्मानं विदुर्बुधाः । जीवसंज्ञोऽन्तरात्मान्यः ।।' (म. स्मृ. 12-12) इति भूतात्मानं जीवात्मानं च प्रत्येकं
वदतीदं वचनम् । अयं तु भूतात्मा तदा तदाभिव्यज्यते, लीयते च । एतमधिकृत्यैवोक्तम् 'न प्रेत्य
संज्ञास्तीति' इत्यपि । अतः जीवात्मा नित्यः श्रुतिसंमतः ।।
ननु कोऽयं जीवसंज्ञोऽन्तरात्मा? महानयं प्रश्नः; उत्तरं तु न सुलभम् । यतोऽमुमधिकृत्यैवाद्यापि
विवदन्त एव मनीषिणोऽपि । अमुमेवाभिप्रेत्य 'श्रुत्वाप्येनं वेद न चैव कश्चित्' इत्याहुर्महामनीषिणः । आत्मा
नाम कश्चनाखण्डः पदार्थ एव नास्तीति नैरात्म्यवादिनो बौद्धाः । तेष्वपि, सर्वव्यवहारहेतुः जगन्मूलभूतः
कश्चन धातुः अनिर्वचनीय एवेति माध्यमिकाः । स एव विज्ञानाख्यः क्षणिकः धातुः रूपविज्ञानवेदना-
संज्ञासंस्कारात्मकसङ्घातभावमापन्नः आत्मेतीतरैः योगाचारादिभिः व्यवह्रियते । अतश्च स्कन्धपञ्चकात्मको
जीव इतीतरे बौद्धाः । बोधात्मको जीवः संकोचविकासवांश्चेति जैनाः । चैतन्यस्वरूपः, अहंकाररूपान्तःकरणवशात्
'अहम्' इत्यभिमानविषयः अकर्ता, भोक्ता, पुरुषपदवाच्यः आत्मेति सांख्याः, योगाश्च । चैतन्याश्रयः,
कर्ता, भोक्ता, अहमर्थश्चात्मेति नैयायिकाः । अहमर्थातिरिक्तः निर्धर्मकः, कर्तृत्वादिरहितः, नित्यशुद्धबुद्ध-
मुक्तस्वभाव आत्मेति ब्रह्मविवर्तवादिनः । स्वतः अपरिच्छिन्नोऽपि जीवः आणवकार्मणमायेयमलवाच्येन
पाशेन मायापर्यायेण बद्धः अणुः, कर्मपरवशः केशाननुभवति । आणवमलम् अणुत्वापादकम्, कार्मणमलं
कर्मवश्यत्वापादकम्, मायेयमलं किञ्चिद्ज्ञत्वापादकम् । मलत्रयनिवृत्तौ अणुत्वकर्मवश्यत्वकिञ्चिद्ज्ञत्वानां
निवृत्त्या स्वातन्त्र्यविभुत्वसर्वज्ञत्वानामाविर्भावेन पतिपदवाच्येन शिवेन समो भवति जीवः । अतश्च
पशुत्वनिवृत्तिपूर्वकशिवत्वप्राप्तिरेव मुक्तिरिति पाशुपताः ।। आत्माऽतिसूक्ष्मत्वादणुः ज्ञानस्वरूपः ज्ञानाद्या-
==End of OCR for page 3==

==Start of OCR for page 4==
191
[जीवानामनित्यत्वेऽनुपपत्तयः]
जीवसरः
87.
स्थैर्यं चेन्नाभ्युपेतं भवभृति न भवेदैहिकार्थप्रवृत्तिः
देहान्तत्वे तु धर्ये पथि निरुपधिका विश्ववृतिर्न सिध्येत् ।
आकल्पस्थायिपक्षे कृतमफलतया मुक्तिमार्गोपदेशैः
आमोक्षस्थायितायां श्रुतिरनभिमुखी पूरुषार्थे चतुर्थे ।॥ १७ ॥
श्रयोऽहमर्थश्चेति सविशेषाद्वैतवादिनः सिद्धान्तिनः । एवं बहुधा विकल्पसहो दुरूह एव स इत्येव
वस्तुतत्त्वम् । अथापि साधनोपयोगि यावद् ज्ञातुं शक्यम्, तावदेव पर्याप्तमिति ब्रह्मसूत्रेषु स निरूपितः ।।
यद्यपि 'अह'मर्थ एवात्मा, तस्यानहमर्थत्वे सर्वैहिकामुष्मिकव्यवहारविलयप्रसङ्गस्योक्तत्वात् ।
अथापि इदानीं शुद्धः अहंबुद्धौ न भासते । किन्तु भूतसूक्ष्मपदवाच्यसूक्ष्माचिन्मिश्र एव सः अहंबुद्धावद्य
सर्वेषां विषयः । एतदृष्ट्चैव स्कन्धपञ्चकात्मको जीव इति वादोऽपि प्रवृत्तः । परन्तु 'अहम्' इति
प्रत्यक्त्वानुभवस्य विषयस्तु शुद्धो जीव एव, स तु अद्याचिन्मिश्रोऽपि योगिनां परिशुद्धं तत्स्वरूपं
तुरीयावस्थायां भासते । मुक्त्यवस्थायां तु अचिद्वियुक्तमेव तस्य स्वरूपम् 'अहं'प्रतीतिविषयस्सदा भवेत् ।
प्रत्यक्त्वस्यैवाहंत्वरूपत्वात् तस्य कदाप्यनपायात् । परमात्मनोऽपि 'हन्ताऽहम्' इति अहमित्येवानुभवः ।
अतः अहमर्थ एवात्मा । स च ज्ञानस्वरूपः ज्ञानाद्याश्रयश्च । अत एव स्वयंप्रकाशः । अतिसूक्ष्मदुरूहपरिमाणः,
परमात्मनः शरीरभूतः, ज्ञानाश्रयः जीव इति सिद्धान्तः । तत्त्वस्यैवंत्वेऽपि यावन्मुक्ति सूक्ष्माचित्संबन्धस्या-
वर्जनीयतया तद्विशिष्टवेषेणोत्पत्तिरेव स्वरसेति चेत्, इष्टापत्तिः, औपाधिकोत्पत्तेरदोषत्वात् । ब्रह्मदत्तेन तु
विपरीतमुच्यत इति तदुक्तं न प्रामाणिकमिति तत्रैव (श्लो. 16) प्रदर्शितम् ।। १६ ।।
जीवानित्यत्ववादिनां चतुरःपक्षान् चतुर्भिः पादैर्निराकरोति - स्थैर्यं चेदित्यादि । विज्ञानात्मवादिनो
बौद्धाः आत्मनः प्रतिक्षणं प्रवाहरूपेणानुवृत्तं प्रवाहतो नित्यं वदन्ति । तन्मते - भवभृति = जीवात्मनि
स्थैर्यम् = स्वरूपतः स्थिरत्वम् अभ्युपेतं न चेत् = यदि नाङ्गीकृतं ऐहिकार्थप्रवृत्तिः = इहलोकसंबन्धिफलायापि
प्रवृत्तिः न स्यात् । अद्य कर्तुरात्मनः नाशात् । वासनासंक्रमादीनामसंभवस्य पूर्व (जड.29) मेव निराकृत-
त्वात् । देहात्मवादेऽपि उपचयापचयादिभिः देहस्य भेदादिदं दूषणं समानम् ।।
इन्द्रियप्राणमनोविज्ञानात्मवादिभिः आदेहपातं तेषां सत्त्वाङ्गीकारात् उक्तदोषाभावेऽपि - देहान्तत्वे तु
देहनाशपर्यन्तमेकस्याङ्गीकारेणोक्तदोषाभावेऽपि, धर्ये पथि = धार्मिकमार्गे निरुपधिका= निरातङ्का विश्ववृत्तिः =
जगतः पारलौकिकी प्रवृत्तिः न सिद्धयेत्। 'विफला विश्ववृत्तिर्नो न दुःखैकफलापि वा' (कुसु. 1-8) इत्ययं
पक्षः उदयनाचार्यैः विस्तरेण दूषितः । तत्प्रत्यभिज्ञापनार्थमत्रापि 'विश्ववृत्ति' पदमुपात्तम् । सर्वेषामपि सहजा
दृश्यते पारलौकिकी प्रवृत्तिः । आत्मा देहपातानन्तरं यदि नानुवर्तेत, कथमेषां प्रवृत्तेस्संभवः ? न हि ते
सर्वेऽपि भ्रान्ताः । नापि विफले कश्चित् विवेकी प्रवर्तेत । अतः पारलौकिकः आत्मा अङ्गीकार्यः ॥
अस्तु तर्हि आत्मा आप्रलयावस्थायी; पारलौकिकव्यवहाराणां तावतैवोपपत्तेः इतिचेत्-
आकल्पस्थायिपक्षे - कल्पः = प्रलयः 'संवर्तः प्रलयःकल्पः' इत्यमरः । आप्रलयं जीवः अनुवर्तत
==End of OCR for page 4==

==Start of OCR for page 5==
तत्त्वमुक्ताकलापः
192
इति पक्षेऽपि अफलतया = फलरहितत्वेन मुक्तिमार्गोपदेशैः कृतम् = 'अलम्' इत्यर्थे 'कृतम्' इति ।
'युगपर्याप्तयोः कृतम्' इति कोशः । पर्याप्तम् = अलम् । मोक्षोपदेशस्य फलाभावात्, 'अलं श्रमेण'
इतिवत् प्रयोगः । न च प्रलयस्यातिविलम्बितत्वेन, तावद्विलम्वासहनयाचैव मे मुक्तिर्भवत्वितीच्छया इदानीमेव
साधनानुष्ठानस्य संभवात् सफलः मोक्षमार्गोपदेश इति वाच्यम्; प्रलयस्य सर्वनाशरूपत्वेन, 'आप्रलयं जीवो
वर्तते' इत्यस्य जीवनाश एव मोक्ष इति पर्यवसानात्, इदानीमेव तदर्थप्रवृत्तिरित्यस्य स्वनाशार्थमिदानीमेव
प्रवृत्तिरित्यर्थकतया मोक्षार्थप्रवृत्तेः सर्वथाऽसंभवः । ननु प्रलयस्य बहुकालानन्तरभावित्वात् तदानीमात्मनाशेऽपि
मोक्षस्येदानीमेव प्राप्तुं शक्यत्वे तावत्कालं संसारकेशनिवृत्त्या मोक्षार्थप्रवृत्तिर्युज्यत इति चेन्न - मोक्षस्य
वैराग्यादिपूर्वकं कष्टसाध्यत्वेन, विद्यमानस्य सुखस्य त्यागे प्रवृत्तेरसंभवान्मोक्षोपायोपदेशो व्यर्थ एव स्यात् ॥
प्रलयकाले जीवो न नश्यति, किन्तु अहमर्थनाशपर्यन्तं वर्तते । स एव मोक्ष इति चेत् -
आमोक्षस्थायितायां चतुर्थे पुरुषार्थे एतादृशे मोक्षरूपे पुरुषार्थे - श्रुतिः अनभिमुखी = प्रतिकूला वर्तते ।
'स स्वराड् भवति' 'एतत्साम गायन्नास्ते' इत्यादिना अहमर्थनाशस्य निराकरणात् । न च अहमर्थो नाम
अन्तःकरणम् । तस्य नाशेऽपि तदवच्छिन्नं यच्चैतन्यम्, तन्मात्रं शिष्यत एवेति चेत्, अत्राप्युत्तरमुक्तमेव -
'मयि नष्टेऽपि मत्तोऽन्या काचित् ज्ञप्तिरवस्थिता । इति तत्प्राप्तये यत्नः कस्यापि न भविष्यति' (श्री.भा.1-
1-1) इति । अन्तःकरणमेव हि अहमर्थः, न तु चैतन्यम्। 'अहं मुक्तः स्याम्' इतीच्छया स्वस्य मुक्त्यर्थं
खलु प्रवर्तते सर्वोऽपि । तत्राहमर्थनाशश्चन्मोक्षः, स्वभिन्नस्य चैतन्यस्य मोक्षश्च स्वनाशेन । अतो मोक्षार्थप्रवृत्तिः
स्वस्य कथं स्यात् । न च पुत्रस्य सुखार्थं माता सर्वं त्यजतीति लोके दृश्यते किलेति वाच्यम्; 'न वा अरे
पत्युः कामाय पतिः प्रियो भवति, आत्मनस्तु कामाय पतिः प्रियो भवति' (बृ.4-4-5) इत्यत्र आत्मनः = स्वस्य
(पत्न्याः) कामायैव प्रियो भवतीत्येव भवद्भिः व्याख्यानेन, स्वसंबन्धज्ञानस्यैव प्रीतिहेतुत्वात् । तंत्र यदि
कश्चित् 'स्व' पदार्थ एव न स्यात्, तदा, प्रीतिरपि न स्यात् ॥
ननु स्वपुत्रस्य श्रेयसे माता बहुविधान् क्लेशाननुभवति । स्वसुखाभावेऽपि स्वीयसुखाय त्यागदर्शनात्
कथमिदमिति चेत्, असूक्ष्मज्ञो भवान् । तत्रापि स्वस्य सुखार्थमेव माता कष्टं सहते, स्वपुत्रत्वात्तस्य न
ह्यन्यपुत्रार्थं त्यागिनी सा । अतोऽन्ते स्वसुखमेव प्रवर्तकम् । यद्यपि यः कश्चिदविवेकी स्वीयार्थं स्वप्राणानपि
त्यजेत्, परन्तु तत्रापि स्वीयत्वज्ञानमेव प्रवर्तकम् । अतश्च ऐहिकामुष्मिकसर्वव्यवहारस्याप्यहमर्थ एव
परमाधारभूतः । अतः अहमर्थविनाशः अपुरुषार्थपर्यवसाय्येव ।।
ननु 'महाभूतान्यहङ्कारः' (गी.7-4) इत्यत्राहङ्कारस्य प्रकृतिविकाररूपताया भगवतैवाभिधानेन तस्य
हेयत्वसिद्धया मुक्तौ तस्यानुवृत्तिः कथमिति चेत्; अहङ्कारः अन्यः अहमर्थश्चान्यः । प्राकृतानां जनानां
प्राकृताहङ्कारतत्त्ववशादहंप्रतीतिविषयत्वेऽपि ज्ञानिनामपि अहमिति व्यवहारदर्शनात्, प्रत्युत परमात्मनोऽपि
'हन्ताहम्' इत्यहंप्रतीतेः सत्त्वेन, आत्मनोऽहमर्थत्वानपायात् । ननु परमात्मानोऽहन्त्वमपि मायिकमेवेति चेत्,
तदेतदग्रे (नायक.4) विस्तरेण विचार्यते । न च भूमविद्यान्ते 'अथातोऽहङ्कारादेशः' 'अथात आत्मादेशः'
इति पृथग्व्यहारात्, आत्मनोऽहमर्थत्वं नास्तीति शङ्कयम् भूम्नः, अहमर्थस्य, आत्मनश्च सर्वात्मत्वमुप-
==End of OCR for page 5==

==Start of OCR for page 6==
193
जीवसरः
दिश्यते । भूम्नः, आत्मनश्च मध्ये अहमर्थस्योपदेशः । प्रथमं प्रकृतभूमविद्याविषयम्, अन्त आत्मानं च
सर्वात्मकमुपदिश्य मध्येऽहंकारादेशस्याभिधानात् भूम्नः, अहमर्थस्य, आत्मनश्चाभेदबोधनार्थमेव तथा-
भिधानम् । अन्यथात्मनो भूमातिरिक्तत्वमेव स्यात् । अतस्त्रयाणामप्यभेद एव । कक्ष्याभेददृष्ट्या; विचित्रानु-
भवदृष्ट्या वा पृथगुपदेशः । अहंत्वमन्यत्, अहंपदार्थत्वं चान्यदित्यसकृदुक्तं (श्लो. 7) न विस्मर्तव्यम् ।।
ननु ! आत्मनोऽहमर्थत्वं सर्वथा नास्तीति न ब्रूमः, 'न चायमेकान्तेनाविषयः, अहं प्रत्ययविषयत्वात्'
इति ह्याचार्याः । अतोऽहंपदार्थत्वमन्यत्, अहमर्थत्वं चान्यदित्येव युक्तम् । अन्यथात्मनः प्रत्यक्त्वभानमेव न
स्यात् । प्रत्यक्त्वमेवाहन्त्वम्, अहमर्थत्वं च । प्रत्यक्त्वमेव हि स्वप्रकाशत्वम् । अहमर्थानात्मवादस्याप्येतावत्येव
तात्पर्यम् । 'अहं' शब्दप्रयोगस्यासार्वदिकत्वात् । अत एव छान्दोग्ये तत्प्रकरणे श्रीशङ्कराचार्यैरपि 'अथातः
अहङ्कारादेशः' इत्यादिव्याख्याप्रकरणे 'अहङ्कारेण देहादिसंघातोऽप्यादिश्यतेऽविवेकिभिरित्यतस्तदाशङ्का मा
भूदित्यर्थं अनन्तरं आत्मादेशः आत्मनैव केवलेन सत्स्वरूपेण शुद्धेनादिश्यते' इति भाषितम् । अत्र
'देहादिसंघातोऽपि' इत्यपिशब्देन उत्तरत्र 'अविवेकिभिः' इतिशब्देन च, अविवेकिनाम् देहादिसंघातः
अहंप्रतीतिविषयः, विवेकिनां तु संघातातिरिक्त एव अहंप्रतीतिविषय इति स्पष्टमुक्तम् । अतोऽहमर्थनाशो न
मोक्षः, अहमर्थस्य चैतन्यस्यानुवर्तनात् । अत एव न जीवनाशोऽपवर्गः । अत्र कं दोषं पश्यसि त्वम् ? इति
चेत् अहो ! आगतोऽसि मदीयमेव राजमार्गम् । 'प्रत्यगर्थस्य परमात्मनि पर्यवसानात्' इति हि श्रीमद्भाष्यम्
(1-3-8) देहादारभ्य परमात्मपर्यन्तं 'अहं' प्रतीतिर्व्याप्नोति । सर्वत्रापि प्रत्यक्चैतन्यमेवाहमर्थः । अतश्च
प्रत्यक्त्वरूपमहमर्थत्वं न कदाप्यपगच्छतीत्येव तत्त्वम् । अधिकमग्रे (नायक. 4) ।।
तथा च अहमर्थः अन्यः, अहङ्कारश्चान्यः, अहं पदार्थश्चान्यः । अहमर्थो नाम प्रत्यगर्थः,
'अहम्' इति प्रतीतिप्रयोजकः । अहङ्कारस्तु 'अहम्' इति प्रत्यक्त्वाभिमर्शहेतुभूतं तथाव्यवहारोपयोगि
तत्त्वान्तरं प्रकृतिपरिणामविशेषरूपम् । एतदपि न सर्वात्मना हेयम्; गर्वापरपर्यायस्याहंकारस्य, 'अहम्'
'मम' इत्याद्यभिमानादिरूपस्यैव च हेयत्वम् । अहंपदार्थस्तु 'अहम्' इतिशब्दप्रयोगकालिकः । येन केनापि
प्रकारेण हेयत्वं तु विद्याया अपि 'ततो भूय इव ते तमो य उ विद्यायां रताः' इति श्रूयत एव ।
कथमित्यादिकमग्रे (श्लो.33) भविष्यति ।।
ननु भगवता भाष्यकारेणास्य श्रुतेरन्यथाव्याख्यतत्वात्तद्विरुद्धमिदमिति चेत् -
स्मराम्यहं भोः । सकलं तदुक्तं त्वत्तोऽपि सम्यक् तदनुग्रहेण ।
विचारयामश्च तदेतदग्रे (श्लो. 33) सहस्व तावच्च कथञ्चिदद्य ।।
यदि नश्येदहङ्कारः साधनाचरणं कथम्? प्रत्येकताभावमूलो ह्यहङ्कारः प्रकीर्त्यते ।।
प्रत्येकता यदा नष्टा कमुपासीत कः कथम्? अहं ब्रह्मास्म्यनुभवस्सोपानं त्वन्तिमं विदुः ॥
अविद्यापदं विद्याविरोधिवाचकमिति परे । विद्यावत् अविद्यापि साधनानुगुणैवेति भगवद्भाष्यकाराः ।
इतरत्सर्वं व्याख्यानमिति संग्रहः । शिष्टमग्रे (श्लो.33) ॥ १७ ॥
==End of OCR for page 6==