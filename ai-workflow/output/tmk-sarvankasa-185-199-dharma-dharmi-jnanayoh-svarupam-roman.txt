==Start of OCR for page 1==
tattvamuktākalāpaḥ
138
[ātmā jñānāśrayaḥ]
74. dhīrnityā yasya pakṣe prasarati bahudhā'rtheṣu saivendriyādyaiḥ
tenā''tmā'jāgalasthastana iva kimiha svīkriyeteti cenna .
vā ara idaṃ vijñānāya' iti pratyuvāca saḥ . adhyātmavijñānasyedaṃ prathamasopānarūpamityāśayaḥ. etadvivaraṇarūpa-
mevānnamayaprāṇamayamanomayavijñānamayānandamayātmavādāstaittirīyakavarṇitāḥ. asya sādhanavarṇanarūpā bhṛguvallīḥ. evaṃ
'sa vā ayamātmā brahma vijñānamayo manomayaḥ prāṇamayaḥ' (bṛ.6-4-5) ityādyapi draṣṭavyam. evaṃ madhuvidyāyāṃ
'yaścāyamadhyātmaṃ śārīraḥ' (bṛ.4-5-1) ityādyārabhya yaścāyamadhyātmaṃ mānuṣaḥ' (13) ityādyapi draṣṭavyam ..
āsīdaindhanikaḥ kaścitt jīvan kaṣṭena durbhagaḥ . edhebhyassa yayau jātu vanaprāntaṃ samīpagam ..
tatrāgatastadā sādhuḥ kaścittaṃ dayayābravīt . kimatra kiśyase gaccha vanāntariti cābravīt ..
so'pi gatvā vanasyāntarapaśyaccandanadrumān . vismitassa tu tatkāṣṭhān vikrīya sukhito'bhavat ..
punaḥ kadācittaṃ sādhuḥ gantuṃ prāhāgrato'pi saḥ . so'pi gatvā tato'pyantastvapaśyadrājatāśśilāḥ..
tā ādāya tu dīnassaḥ kramaśo dhaniko'bhavat . punarapyāha taṃ sādhustato'ntargantumagrataḥ ..
so'pi gatvā tatastatra suvarṇaśakalān bahūn . dṛṣṭvānīya pramuditastato'pi dhaniko'bhavat ..
punarapyāha taṃ sādhustato'ntargantumagrataḥ . so'pi gatvā tatastatra vajravaiḍūryakān bahūn ..
nidhīnanantān saṃprāpya nityānandayuto'bhavat . evaṃ hi vartate'dhyātmarahasyaṃ gahanaṃ kramāt ..
bhūtātmānamupakramyā''paramātmānameva ca . sarvaṃ sa eva sarvātmā bhāti sarvatra sarvadā ..
-
tathā hi śrutismṛtayaḥ – 'sarvaṃ taṃ parādādyo'nyatrātmanassarvaṃ veda' (bṛ.4-4-6,6-5-7), 'puruṣe
tvāvistarāmātmā' (ai.bā.) 'sa vā eṣa puruṣaḥ pañcadhā pañcātmā, yena sarvamidaṃ protam' (ma.nā.50), 'bhūtātmā
cendriyātmā ca buddhyātmā ca tathā bhavān . jīvātmā paramātmā ca tvamevaṃ pañcadhā sthitaḥ ..', 'eko
viṣṇurmahadbhūtaṃ pṛthagbhūtānyanekaśaḥ . trīn lokān vyāpya bhūtātmā bhuṅge viśvabhugavyayaḥ' 'ekatve sati nānātvaṃ
nānātve sati caikatā . acintyaṃ brahmaṇo rūpaṃ kastadveditumarhati ..' ityādyāḥ . vastutastvidaṃ sarvaṃ 'kṣīre
sarpirivārpitam' (śve.1-16) ityuktarityanusāritaittirīyapañcakośamūlam . śrībhāṣyakārā api saṃsāryātmano bhūta-
mayatvaṃ vadantī (bra.sū.4-2-5) tyapyavadheyam ..
śiṣṭaṃ sarvaṃ buddhimadbhissvayamūhyaṃ tato'thavā . sevyāssanto mārgayitvā satsaṅgassarvabheṣajam .. 3 ..
nanu māstu kṣaṇikavijñānasyātmatvam, pratisandhānādyasaṃbhavaprasaṅgāt . athāpi ātmanaḥ nityajñānarūpatve
etaddoṣābhāvāt, lāghavācca, ātmā jñānamātrasvarūpaḥ, na tu jñātā ityaṅgīkāre kā hāniḥ? na cātmano
dharmitvena tasya bāhyavastugrahaṇādikaṃ kathamiti śaṅkayam; dharmiṇa eva upādhibhiḥ svato vā prasaraṇena
bāhyaviṣayakatvasaṃbhavādityāśaṅkāparihāravyājena dārśanikānāṃ śiraśśūlāyitasamasyāyāḥ parihāraṃ sūcayatyācārya-
siṃhasturagavadanatejobṛṃhitadhairyaḥ - samādhatte - dhīrityādi . yasya = siddhāntinastava dhīḥ = dharmabhūtajñānam
==End of OCR for page 1==

==Start of OCR for page 2==
139
kalpyaṃ cedātmatattvaṃ kathayitumucitaṃ lāghavaṃ tatra yuktyā
nityā sā yasya tadvānapi nigamamito gauravaṃ nāsya bhāraḥ .. 4 ..
jīvasaraḥ
nityā = pariṇāmitve'pi svarūpato nāśarahitā, triguṇadravyavat . saiva = tādṛśaṃ nityaṃ dharmabhūtatvenābhimataṃ
jñānameva indriyādyaiḥ = indriyādibhiḥ dvārabhūtaiḥ artheṣu = bāhyāntarasakalavidhapadārtheṣu prasarati = prasaraṇaśīlo
yadi bhavati tadā, tena = uktakrameṇa nityatvam, viṣayasaṃbandhaścetyarthadvayasyāpyekenaiva nirvāhāt, ajāgalasthastana
iva = stanastu vatsānāṃ kṣīrapānopayogī avayavaviśeṣaḥ . ajānāṃ galeṣu lambamānaḥ stanasadṛśo'vayavastu
nirarthaka iti sa dṛṣṭāntī kṛtaḥ . tadvat viphalaḥ ātmā tava mate kim = kimartham svīkriyate = aṅgīkriyate ?
'dharmabhūtajñāna' padavācyaṃ yadvastu aṅgīkriyate, tattu nityam, dravyam, pariṇāmaśīlaṃ ceti saṃmatam .
sāṃkhyādibhiḥ prakṛteḥ pariṇāmitve'pi nityatvamaṅgīkṛtam . bhaṭṭo'pi 'vikriyāmātravācitve na hyucchedo'sya
tāvatā' (ślo.vā.ātma.22) ityāha . ataḥ bhavanmate dharmabhūtajñānapadavācyaṃ vastveva dharmisthānāpannaṃ ātmapadavācyaṃ
bhavatu . evameva sarvanirvāhe svarūpasyāpi jñānatvam, dharmasyāpi jñānatvamiti jñānasvarūpaṃ vastudvayaṃ
kimarthamaṅgīkāryamityākṣepāśayaḥ ..
yadyapyatrātmano dharmiṇaḥ prādhānyāt tadaṅgīkṛtya dharmānaṅgīkāraśaṅgaiva nyāyyā . parantu bāhyaviṣayagrahaṇāya
dharmajñānasyāvaśyakatvāt, ātmanaḥ prasaraṇasyaṃ vivādaviṣayatvāt, yogācāramata evamaṅgīkāreṇa prasiddhatayā ca
sa eva dharmisthānāpanna ātmā bhavatu ityāśaṅkā varṇitā ..
evamākṣepe prameyadṛṣṭyā doṣasya vaktumaśakyatvāt śrutivirodhamevottaramāha - kalpyaṃ cedityādi .
ātmatattvaṃ = ātmākhyaṃ tattvaṃ kalpyaṃ cet = yuktyaiva samarthanīyaṃ yadi, tadaiva tatra = kalpanāyāṃ yuktyā
lāghavam= kalpanālāghavaṃ kathayitum ucitam = aucityavadbhavet . prakṛte; sā = dhīḥ nityā yasya = mama
vedāntinaḥ nigamamitā = śrutyaiva pramitā, tadvān api = tādṛśanityajñānāśrayaḥ ātmā'pyatiriktaḥ nityaśca
nigamamitaḥ = śrutyaiva siddhaḥ asya = tādṛśasya mama gauravam = kalpanāgauravam bhāraḥ = bhārarūpaṃ na = na
bhavati . yuktyā kalpanāyāṃ buddheḥ lāghavapakṣapātitvāt tathāṅgīkaraṇīyamiti nāsmākaṃ vedāvalambināṃ gauravaprasaktiriti
bhāvaḥ . yatra pakṣāntaraprasaktiḥ, tatraiva tayormadhye kutra lāghavam ? kutra vā gauravam ? iti cintā kartuṃ
śakyate . śrutau yadyathocyate tattathaivāṅgīkāryamiti pakṣāntaraprasakterabhāvāt na lāghavagauravavicārāvakāśaḥ ..
atreyaṃ mūlabhūtā samasyā- 'ahaṃ sadā sukhī syām' ityāśaṃsanamātmanāṃ sarveṣāṃ samānam .
asyāmāśaṃsāyām 'aham' iti vyapadeśārha vastveva sarvavyavahārāṇāṃ mūlabindubhūtaṃ pratyagvastu . tadāśaṃsate
svasya sadā sattām, sukhaṃ ca . etat kathaṃ bhavet ? iti mūlabhūtaḥ praśnaḥ . ātmā, tasya sadā sattā,
sukhena sadā sattā ityaṃśā atra viṣayāḥ . ataśca niratiśayapuruṣārthaḥ svanāśarūpo na bhavitumarhati, kintu
svasya nityasukharūpa eva bhavet . sukhaṃ nāmātyantānukūlyajñānajanya ātmadharmaḥ . etatsvarūpamadravyasare
bhaviṣyati . ātmaiva sarveṣāmatyantānukūla ityatrāpi na vivādaḥ . evamātmanassadāsukharūpatve'pi tathā
==End of OCR for page 2==

==Start of OCR for page 3==
tattvamuktākalāpaḥ
140
jñānābhāvādeva duḥkhyati janaḥ . ātmā'nyaḥ, tasya jñānaṃ cānyadityapyanena siddhayati . 'ahaṃ jñānavān'
ityanubhavāt jñānaṃ tvātmano dharma iti saṃpratipannam . tarhi 'aham' iti kaḥ? ātmā . sa kīdṛśaḥ?
sarveṣāmapi sadā 'aham' iti bhānasya sattvāt sa svaprakāśaḥ, ata eva jñānasvarūpa iti vedāntinaḥ .
evañcet svarūpamapi jñānam, dharmo'pi jñānam . kathamidaṃ bhavet ? na hi rūpe rūpaṃ varteta ? ityeva
mūlabhūtā samasyā ..
etatparihārāya bahudhāyatanta mahāmedhāvinaḥ . tatra - nairātmyavādibhiḥ, tatrāpi buddhādbahvanantara-
kālikaiḥ, haitukaiḥ śūnyavādibhirmādhyamikaiḥ bauddhaiḥ - 'buddhijanmani puṃsastu vikṛtiryadyanityatā . athāvikṛti-
revātmā pramāteti na yujyate ..' (pra.sa.2-61) iti ātmavādo dūṣitaḥ . ātmā iti kaściddharmī, tasya ca
jñānaṃ dharmaḥ . suṣuptau saṃpūrṇatayā jñānasya nāśāt sa ca dharmaḥ tadā tadā utpadyate naśyati ca iti tārkikasaṃmate
ātmavāde aṅgīkriyate . ata evaite āgantukacaitanyavādinaḥ ityucyante . tatredaṃ dūṣaṇaṃ tairucyate -
puṃsaḥ = ātmanaḥ buddhijanmani = buddheḥ utpattau satyām, yadi tu vikṛtiḥ = puṃsaḥ kaścanānyathābhāvo
yadi = pariṇāmaviśeṣo yadi bhavati, tadā puṃsaḥ anityatā = utpattināśaśālitā anivāryā . atha = athavā
ātmā avikṛtireva = anyathābhāvarahitaḥ, pūrvaṃ yathā''sīt, tathaivāvatiṣṭheta yadi, tadā ātmā pramātā iti
na yujyate = na vaktumarho bhavati . buddherutpatteḥ pūrvaṃ yathā āsīt, tathaiva cet ātmā varteta, tarhi buddhyutpatteḥ
pūrvaṃ suṣuptāviva tasya pramātṛtvābhāvena, paścādapi pramātṛtvaṃ na syāt . yadi anyathābhāvo'ṅgīkriyate, tadā
vikāritvaṃ syāt . vikāritve ca ghaṭādivadanityatvāpattiḥ . tathā ca pramātā kaścinnāsti . sa eva
cāhamarthaḥ . tasyaivābhāve duḥkhaṃ kasya ? 'ahameva na kiñciccet bhayaṃ kasya bhaviṣyati?' . ataśca nairātmyavāda
eva duḥkhanivṛttissādhyā, na tvātmavāde . evañca 'pramāṇam, prameyam, pramātā' iti tripuṭyāḥ vastutaḥ
abhāvāt śūnyameva paramaṃ tattvamiti . 'nairātmyavādinaḥ,' 'śūnyavādinaḥ' 'ahamarthānātmatvavādinaḥ '
'sarvāpalāpavādinaḥ' iti mādhyamikānāṃ nāmāntarāṇi ..
jagatsarvaṃ tripuṭīrūpam kartā, karma, karaṇam - chettā, chedyam, chedanam - draṣṭā, dṛśyam, darśanam -
pramātā, prameyam, pramāṇam iti . jagatsattve pratyakṣameva pramāṇamityucyate vaidikaiḥ . pratyakṣadaryeva pramāte-
tyucyate . tripuṭīnirākaraṇe pramāturabhāvāt, tatpratyakṣamapi gatam . atastena na jagatsatyatvasiddhiriti
sarvāpalāpino'bhiprayanti . vaidikaikadeśibhirjaganmithyātvavādibhirapyanenaiva krameṇa tripuṭī nirākṛtā 'upayannapayan
dharmo vikaroti hi dharmiṇam' (nai.si.1-35) iti vadadbhiḥ . pūrvasara eva dharmadharmibhāvasya prasādhitatvāt,
ātmanaḥ pramātṛtvamapi prāmāṇikameva . adhikamagre (ślo.8) bhaviṣyati ..
evamāgantukacaitanyavāde dūṣite, śūnyavādakhaṇḍanārthaṃ pravṛttāḥ evamāhustārkikāḥ . ahamarthasyaiva
kasyacidabhāve, kasya duḥkhanivṛttaye prayatnaḥ kāryaḥ . tadidaṃ vṛddhimicchato mūlahāniriva duḥkhanivṛttyarthaprayatnena
svasyaiva nāśe paryavasānam . ato'traivaṃ vaktavyam - dharmadharmiṇoratyantaṃ bhedāt dharmasya nāśe'pi dharmiṇaḥ na
nāśaprasaktiḥ . 'ghaṭavat bhūtalam' iti ghaṭabhūtalayoḥ dharmadharmibhāvaḥ pratyakṣasiddhaḥ. tatra dharmasya ghaṭasya nāśe,
==End of OCR for page 3==

==Start of OCR for page 4==
141
jīvasaraḥ
na hi dharmiṇaḥ bhūtalasya nāśo dṛśyate . na hi kuṇḍale naṣṭeṃ, kuṇḍalī devadatto'pi naśyati . na ca kuṇḍale
naṣṭe, kuṇḍalī asti, na vā? iti praśne, 'kuṇḍalī nāsti' ityeva khalu vaktavyam . tarhi siddhaḥ
kuṇḍalinaḥ abhāvaḥ iti vācyam; kṣaṇikavādasya nirastatvāt, devadattasya sthiratvenaikatvāt devadatte
pratyakṣeṇaiva dṛśyamāne kuṇḍalino'bhāvaḥ viśeṣaṇībhūtasya kuṇḍalasya, kuṇḍalasaṃyogasya vā'bhāva eva parya-
vasyatīti ācāryodayanaḥ (kusu. 1) . ataḥ tatra devadattanāśo vā, tadanyathābhāvo vā sarvathā nāstyeveti
vāstavikī sthitiḥ . na ca ghaṭabhūtalayoḥ dharmadharmibhāvaḥ na niyataḥ, ghaṭaśūnyasya bhūtalasya, bhūtalāvṛtterghaṭasya
ca pratyekaṃ darśanāt . guṇaguṇinoḥ jātivyaktyorvā na tathā; ubhayoravinābhāvāṅgīkārāt . ato'tra dharmanāśe
dharmiṇo'yathābhāvaḥ avarjanīya iti vācyam ; 'ghaṭavat bhūtalam' 'jñānavānātmā' ityādivyavahārasya
samānatvāt . yutasiddhasthale, ayutasiddhasthale ca bhedasyaikarūpyādvetyādikaṃ pūrvameva gatam . ato dharmagataḥ
nāśādiḥ dharmiṇaṃ leśato'pi nānyathayati, ghaṭanāśo bhūtalamiva . evañcātmanaḥ, taddharmasya jñānasya cātyantaṃ
bhedāt 'buddhijanmani puṃsastu' ityādyāpādanasya nāvakāśa iti samādadhire . eta evāgantukacaitanyavādinaḥ
vaiśeṣikāḥ naiyāyikāśca . saviśeṣavādibhissiddhāntibhirapyayameva kramo'nvasāri ..
bhītāstvitare ātmānaṃ nirviśeṣamātasthuḥ . 'ahaṃ jñānavān' ityādisadharmakatvavyahārastarhi katham?
ityatra - mithyeti kecana, aupādhika iti ca kecana . tatra prathamaḥ pakṣaḥ brahmavivartavādinām . dvitīyastu
sāṃkhyānām, navīnavedāntināṃ ca . brahmavyatiriktaṃ sarvaṃ mithyeti prathamapakṣe'ṅgīkārāt, mithyābhūtena dharmeṇātmanaḥ
brahmapadābhidheyasya na kācana vipattiḥ . dvitīyapakṣe (sāṃkhyapakṣe) tu 'ayo dahati' iti vyavahāravat, cicchā-
yāpattyā, antaḥkaraṇarūpopādhivaśādvā 'ahaṃ jānāmi' iti vyavahāraḥ . navīnānāmapi vedāntināmayameva panthāḥ .
etatpakṣadvaye jagato na mithyātvamiti viśeṣaḥ . antaḥkaraṇavṛttireva jñānam, svasannihite ātmani 'lohitaḥ
sphaṭikaḥ' itivat bhāsate. ātmani kadāpyāgantukadharmānaṅgīkārāt na vikāritvaprasaṅgaḥ ityeteṣāmāśayaḥ ..
kumārilastu dhīraḥ, astu nāmānyathābhāvaḥ . tāvatā na hi vastuno nāśaḥ . anyathābhāvo'pi kaścana
dharmaḥ . dharmo dharmiṇamantarā, nirāśrayaḥ kathaṃ tiṣṭhet . ataśca nityatvavikāritvayorna virodhaḥ iti
'nānityaśabdavācyatvamātmano vinivāryate . vikriyāmātravācitve na hyucchedo'sya tāvatā ..' (ślo.vā.ātma.22)
ityāha . anityapadaprayogamātreṇa kimāyāsyati ? na hi vayaṃ niranvayavināśavādinaḥ . 'ṇaśa adarśane' iti
kila dhātuḥ . adarśanamātreṇa na vastunaḥ kātsryenocchittiḥ . ato na kāpyanupapattiriti bhāvaḥ ..
evameva siddhānte'pi kumārilavat pariṇāmāṅgīkāre'pi hānyabhāvāt, kimarthaṃ vastudvayamaṅgīkāryam .
evañca dharmabhūtajñānapadavācyaṃ vastveva sarvanirvāhakātmapadārtho bhavatu, na tu tadāśrayaḥ atiriktaḥ kaściddharmī .
mahāmedhāvinā kumārilenā'pi tathaivāṅgīkārāditi pūrvapakṣābhiprāyaḥ .."
kumārilastu mīmāṃsakaḥ, na tu vedāntī . ata eva saḥ nirālambanavādānte 'ityāha nāstikya-
nirākariṣṇurātmāstitāṃ bhāṣyakṛdatra yuktyā . dṛḍhatvametadviṣayaprabodhaḥ prayāti vedāntaniṣevaṇena ..' (ślo.vā.
==End of OCR for page 4==

==Start of OCR for page 5==
tattvamuktākalāpaḥ
142
nirā.1-5.148) iti ātmaviṣayo nirṇayaḥ vedāntāśrayaṇenaiva bhavedityāha . etacchabdastatra ātmaparaḥ .
ataśca vedānte yathocyate, tathaiva vaktavyam, na tvanyānukaraṇaṃ yuktamityabhiprāyaḥ . prāyaḥ siddhānte dīpa-
dīpaprabhādṛṣṭāntenātmano jñānasvarūpasya sato jñānāśrayatvasyāṅgīkārāt, dīpasya prabhāviśiṣṭadravyatvāt saṃkoca-
vikāsau kūrmāṅgabhaṅgavikāsanyāyena sahajau, na doṣāvahau. ayamartho'gre (ślo.5) vistareṇa vicāryate ..
rarakṣātmānamevaṃ sa bhaṭṭo'ticaturo kṛtī! . vedāntinastu kurvanti keśākeśi nirantaram ..
jijñāsulokaḥ kiṃ kuryāt ? ki śraddhaivottaraṃ bhavet . vicāraśāstraṃ kiṃ tarhi nirasyāmo mahārṇave ..
pūrvagrahādikaṃ tyaktvā smṛtvā taṃ bhaktavatsalam . viśleṣituṃ samasyāṃ tāṃ kathañcittu yatāmahe ..
siddhānte - kā vā sā śrutiḥ? yā sarvaṃ bhāraṃ voḍhuṃ kṣamā? ācāryaistu vṛttau 'na vijñāturvijñāte-
rviparilopo vidyate' (bṛ.6-3-30) ityekaiva śrutirudāhṛtā . sā tu suṣuptikālikasthitivarṇanaparā . tadānīṃ
dharmabhūtajñānasyānanubhavāt, tasya viparilopo na vidyate iti kathanamanubhavaviruddhamiti dharmijñānaparaṃ tatparai-
rvarṇitam . evamatyantavivādagrastamidam . atyantāvaśyeke viṣaye vṛttirapyatyantakṛśetyapyavadheyam ..
sāṃpradāyikāstu 'avināśī vā are'yamātmānucchittidharmā' (bṛ.6-5-14) iti śrutimeva
dharmabhūtajñānanityatvaparaṃ varṇayanti . atra 'are' iti maitraiyyā yājñavalkyena saṃbodhanam . ayamātmā avināśī =
nāśarahitaḥ nityaḥ; tathā anucchittidharmā ca . anucchittiḥ = ucchityabhāvaḥ, saḥ dharmaḥ yasyeti hi samāsaḥ.
tena ātmanaḥ ucchityabhāvaḥ siddhayet; dharmasya jñānasya nityatvaṃ kathaṃ siddhayediti na śaṅkayam; 'avināśī'
iti padenaiva ātmana ucchittyabhāvasya siddhayā paunaruktyāpatteḥ . ataḥ na ucchittiḥ = nāśaḥ yasya saḥ,
anucchittiḥ, nitya ityarthaḥ . tādṛśo dharmaḥ yasya saḥ, anucchittidharmā ityeva vigraho vācyaḥ . tena tasya
dharmasya jñānasyāpi nityatvaṃ siddhyatīti nityadharmabhūtajñānavānityarthaḥ . evaṃ śrutyā ātmanaḥ, taddharmabhūta-
jñānasyāpi nityatvamabhihitamiti anyataraparityāgaśaṅkāyā nāvakāśa iti bhāvaḥ ..
nanu vināśapadenādarśanamātraṃ siddhayet, na vastusvarūpanivṛttiḥ . 'naśa adarśane' iti hi dhātuḥ .
yathā mṛtpiṇḍasya ghaṭarūpeṇa pariṇāme, mṛtpiṇḍādarśanam . dīpādeśśāntau tu vastusvarūpoccheda eva dṛṣṭaḥ .
etādṛśocchedābhāvaḥ 'anucchittidharma' padenocyate . ataḥ sānvayaniranvayavināśadvayābhāvastena siddhyatīti na
paunaruktyamiti cet, prathamasara (ślo.31) eva nāśadvayanirākaraṇāt sarvo'pi nāśaḥ sānvaya eva . ataḥ 'na
vidyate ucchitiḥ vināśaḥ yasya saḥ, anucchittiḥ = nāśarahitaḥ = nityaḥ, tādṛśaḥ dharmaḥ yasyeti'
bahuvrīhigarbhabahuvrīhiṇā dharmasya jñānasya ucchityabhāvaḥ kathyata ityeva sādhu . evaṃ 'na vijñātuḥ vijñāterviparilopo
vidyate' (bṛ.u.6-3-30) vijñātuḥ ātmanaḥ yā vijñātiḥ jñānaṃ vidyate, tasya lopābhāvaḥ śrutyābhidhīyate .
ātmanaḥ svaprakāśatvāt jñānarūpatvam, jñānāśrayatvaṃ ca śrutyābhidhīyata iti dharmasya, dharmiṇaśca nityatvaṃ
śrutyuktatvādaviruddham . 'upayannapayan' ityādernidiṣṭamuttaraṃ tu brahmopādānatvaprakaraṇe (nāyaka.25) bhaviṣyati ..
nanu bhoḥ ! kimidaṃ bhavanto'pi śabdenaiva tṛpyanti ! dīpādāvubhayavidhanāśasyāvarjanīyatāyāḥ 'dīpādīnāṃ
kadācit' (jaḍa.31) ityādau bhavataiva pratipādanāt . niranvayavināśanirākaraṇapūrvakaṃ sānvayavināśasthāpana-
==End of OCR for page 5==

==Start of OCR for page 6==
143
jīvasaraḥ
mātreṇa lokānubhavo na hi nirākartuṃ śakyaḥ, 'dīpādāvubhayavidhadhvaṃse dṛṣṭe'pi' ityaṅgīkārāt . 'dīpādi'
ityādipadena śarīraparigrahaḥ . śarīraṃ hi pratikṣaṇamavayavopacayāpacayaśālīti sarvasaṃpratipannam . kriyā'tiriktaḥ
padārtho'sti na vā? iti vicāre satyapi kriyāyā āśutaravināśitvaṃ sarvasaṃpratipannam . ata eva kila
'ciradhvastaṃ phalāyālaṃ na karmātiśayaṃ vinā' (nyā. ku.1-9) iti nyāyāvatāraḥ . ato vināśasya sānvayatva-
sthāpanamātreṇa vināśadvaividhyamanivāryam . kimadhikoktyā ! 'vi (pra) jñānaghana evaitebhyo bhūtebhyassamutthāya
tānyevānuvinaśyati' (bṛ.4-4-12, 6-5-12) ityetāvataivātṛpyantī bhagavatī śrutiḥ 'na pretyasaṃjñāsti' ityapyanu-
gāyati . atra 'vinaśyati' iti pūrvarūpādarśanakathanena rūpāntareṇa darśanasiddhayā sānvayavināśaḥ, 'na pretya
saṃjñāsti' iti niranvayavināśaśca vivakṣita iti spaṣṭam . 'bhasmībhūtasya dehasya punarāgamanaṃ kutaḥ?'
ityayamaṃśaḥ 'na pretya saṃjñāsti' ityanenābhidhīyate . 'naśa adarśane' iti dhātunā kutracidadarśanamātram, na
saṃpūrṇāsattā iti 'vinaśyati' ityasyābhiprāyaḥ . dehādeśca pratikṣaṇamutpattivināśaśālitve'pi dehe bhasmīkṛte
naivaṃ pratisandhānādisaṃbhavaḥ . pratikṣaṇaṃ vināśaḥ, bhasmīkṛte tu dehe uccheda iti hi tāratamyaṃ sarvānubhava-
siddham . etādṛśo dvividho'pi nāśa ātmani nāstītyapi avaśyaṃ vaktavyam, kūṭasthanityaḥ khalu saḥ .
ataḥ ‘avināśī vā areyamātmā' iti sānvayavināśo nirākriyate, 'anucchittidharmā' (bṛ.6-5-14) iti
niranvayavināśo nirākriyate . ata evātra 'ucchitti' padasvārasyamapi . śarīranāśe hi 'śarīroccheda'
padaṃ prayujyata eva loke . ataśca 'na ucchittiḥ = anucchittiḥ' iti tatpuruṣa eva svarasaḥ . gatyantarābhāve
hi gururbahuvrīhissahyaḥ ..
kiñca 'na vidyate ucchittiḥ yasya' iti bahuvrīhau 'yasya' ityatra yacchabdārthaḥ kaḥ? dharmabhūtajñānameveti
cet ? kiṃ tatra niyāmakam . 'dharma' padameveti cet taddhi sādhāraṇaṃ padam, na tu jñāne rūḍham . pratyuta jñānasya
jñānāśrayatvāsaṃbhavāt pratyaktvasvayaṃprakāśatvādidharmaissāvakāśaṃ tatpadaṃ dharmabhūtaṃ jñānameva 'vaktīti na svarasam .
bhagavadrāmānujavedāntadeśikādibhistathoktatvāt praśnānarha taditi cet, tarhi 'svagoṣṭhīniṣṭhaḥ samayaḥ'
ityupahāsāspadameva tatsyāt . guruvacaneṣu śraddhātyantamāvaśyakīti cet,
śraddhāṃ niṣṭhāṃ titikṣāṃ vā jānāmyāvaśyakīṃ nṛṇām . tathaivāvaśyako nṛṇāṃ vicāro buddhijīvinām ..
vicāraśāstraṃ vyarthaṃ syādanyathā vyāsakartṛkam . ataḥ śraddhādidārthyārthaṃ vicāro na nivāryate ..
ata eva kila proktamṛṣibhiḥ dīrghadarśibhiḥ . śāstrajñānaṃ bahukleśaṃ buddheścalanakāraṇam ..
madhye palāyanaṃ naiva dhīrāṇāṃ yujyate satām. ācāryāṇāṃ kṛpā syāccet kiṃ vā syāddurgamaṃ vada ..
hitvā pūrvagrahādīni cintyatāṃ gahanaṃ muhuḥ . samarpyatāṃ ca sarvasvaṃ mārgastu sulabho bhavet ..
paśyantu śrutivākyāni – 'sarvaṃ taṃ parādādyo'nyatrātmanassarvaṃ veda' 'idaṃ sarvaṃ yatdayamātmā' (bṛ.4-4-
6, 6-5-7) 'sa vā ayamātmā brahma vijñānamayo manomayaḥ prāṇamayaḥ dharmamayo'dharmamayaḥ sarvamayaḥ' (bṛ.6-4-
5) ityādīni . śrutānīdṛśāni vākyāni śataśaḥ . santi kila vyākhyānāni vividhāni . ko nirṇayaḥ kathañca
ityeva pṛcchāmaḥ . satyam -
==End of OCR for page 6==

==Start of OCR for page 7==
tattvamuktākalāpaḥ
144
na vyākhyānaśatairvāpi carcābhirvā'sakṛtkṛtaiḥ . na prasanno bhavedātmā vinā sarvasamarpaṇāt ..
śabdāraṇyaṃ mahādurgaṃ tyaktvā sarvaṃ samarpya ca . sarvaprasādahetuṃ taṃ prārthayātmaprasādanam ..
tatprasādāt paraṃ satyaṃ svayaṃ jñāsyeta susphuṭam . sarvagranthivimokṣādiḥ svayaṃ syānnātra saṃśayaḥ ..
tasyaiva sulabho hova ātmā yaṃ vṛṇute sa hi . tamevaikaṃ vṛṇu tvaṃ ca tyaktvānyatsakalaṃ tviha .
sa tvātmā tādṛśāyaiva svātmānaṃ darśayet dhruvam . tyaja haitukacarcā tvaṃ prathamaṃ sarvanāśinīm ! ..
nanu kimidamatra dainyam, atyantaṃ niṣkṛṣya pradarśanīye viṣaye vimataśruticaraṇaśaraṇavaraṇaṃ nāma?
samāsaśāstradṛṣṭyā tu bhavannirvāhaḥ kiṣṭa eva . bahuvrīhigarbhabahuvīhyapekṣayā hi tatpuruṣagarbhaḥ svarasaḥ . ataḥ
dainyaṃ dainyameveti cet, bāliśastvaṃ na jānāsi vaidikānāmasadṛśīṃ dhīratām . 'tasya dhīrāḥ' 'kaściddhīraḥ'
'tameva dhīro vijñāya" ityādiśrutiryato na dṛṣṭā tvayā . bhoḥ vaidikaṃmanya !
pāñcālikāṃ kiṃ prardarthya bibhīṣayasi vaidika ! na kapotā vayaṃ nāpi śukā uttaramucyatām ..
mṛtyormṛtyuṃ prapannā ye vaidikāstānṛte bhuvi . dhīraḥ ko vā bhavetpūrvadevastvaṃ naiva vetsi tat ..
vāgvilāsaṃ vṛthā tyaktvā tūttaraṃ samyagucyatām . jānīmo bhavato bhāvaṃ śrūyatāṃ sāvadhānataḥ ..
evaṃ cennirvikāratvaṃ kathaṃ tasyeti cecchṛṇu . kūrmāṅgabhaṅganyāyena tattvamatra vicintyatām ..
gambhīratvādvicārasya tathedaṃprathamatvataḥ . yathāśakti kathañcicca vakṣyate paramaṃ rahaḥ ..
atretthamasya vicārasya prathamo'vatāraḥ - ātmatattvasvarūpanirṇayaḥ 'anucchittidharmā' padārthanirṇayādhīna
iti prathamamavadheyam . anucchittidharmapadārthanirṇayaśca tadvigrahanirṇayādhīnaḥ . tatra 'dharmādanic kevalāt' ityanu-
śāsanāt uttaratra bahuvrīheravivādatve'pi 'anucchitti' pade kathaṃ vigrahaḥ? uktameva kila tatrāpi bahuvrīhi-
riti . kathamācāryoktāvapi na samāśvāsaḥ?
nūnaṃ mamāsti viśvāsaḥ samādheyaḥ paraḥ katham? nañtatpuruṣamāhurye jñānamātrātmavādinaḥ ..
āhatya, prathamaṃ paśya vivādaṃ padanirṇaye . uttaraṃ svamataśraddhā yadi sarvatra tadbhavet ..
vicāraśāstraṃ sarvaṃ ca vyarthamityeva kathyatām . tathaivetyuttaraṃ cette, jaḍānāṃ lakṣaṇaṃ hi tat ..
yadapi tatpuruṣasamāse paunaruktyamityuktam, tadapyanupadameva paryahāri . nanvidaṃ bauddhavāsanā-
mūlakamiti cet, na . “dīpādīnāṃ kadācitsadṛśavisadṛśāśeṣasantatyapete dhvaṃse dṛṣṭe'pi' (jaḍa. ślo.31) iti
bhavataiva nāśe vailakṣaṇyasyopapādanāt . sūtrakāraireva 'pratisaṃkhyāpratisaṃkhyānirodha' (bra.sū.2-2-21) ityatra
vināśadvayavarṇanāt . dṛṣṭasyārthasya durapahnavatvācca . sāvakāśapratyabhijño eko nāśaḥ, niravakāśapratyabhijño'paro
nāśaḥ . ādyo ghaṭanāśādiḥ, dvitīyo dīpanāśādiḥ . etādṛśobhayavidhanāśaniṣedhasya ātmanyāvaśya-
katvāt . tatpuruṣastamāsāpekṣayā bahuvrīhistu jaghanya eveti nyāyasiddham . antataḥ -
vyākhyābhedāvakāśasya sattve, mānaṃ kathaṃ bhavet ? bhavanmate'rthe tacchabdastvanyathāsiddha eva hi ..
siddhāntā nikhilā hyadya vyākhyārīteḥ prabhedataḥ . dṛśyante, tatkathaṃ bhāraśśabdasyopari dhāryate ..
==End of OCR for page 7==

==Start of OCR for page 8==
145
jīvasaraḥ
nanu śabdaikasamadhigamyatvaṃ brahmaṇassarvavedāntisaṃmatam . sa nyāyo jīvaviṣaye'pyanvīyatāmiti cet ;
tadyucyatāṃ siddhāntabhedaḥ kiṃmūlaka iti . sarve'pi svamatameva śrutisaṃmataṃ vadanti . śradvaiva ceduttaram, tadapi
teṣāmapi samānam ..
pūrvapakṣo baliṣṭho'bhūduttaraṃ durbalaṃ bata . tattādṛśāḥ khalvācāryāḥ brūyurevaṃ kathaṃ ? vada ..
ato'sti teṣāṃ hṛdaye hayagrīvakṛpāvatām . anviṣyatāṃ rahasyaṃ kiṃ tvatra syāttapasā dhiyā ..
nanu paramarahasyānāṃ vedaikasamadhigamyatvaṃ hi śāstrayonitvādhikaraṇanyāyasiddham . tadanusāreṇācāryairapi
'nigamamito gauravaṃ nāsya bhāraḥ' iti kathane kaṃ doṣaṃ paśyati bhavān ? śāntaṃ pāpam ! kimucyate
'ācāryavacane kaṃ doṣaṃ paśyati?' iti? āśayānabhijño bhavān . tattādṛśaḥ kavitārkikasiṃhaḥ sarvatantrasvatantraḥ
vidyādhidevena svayaṃvṛta ācāryasārvabhaumaḥ anavasara eva tādṛśaṃ prabalamākṣepaṃ svayamutthāpyālaṃkṛtya, evaṃ
vyākhyānāntarāvakāśapradaṃ vacanaṃ pradarśya dūraṃ gacchati kutaḥ ? vṛttau kiyadviṃbhate'yamanyatra . atra tu
dvitrapaṅkiḥḥ pradarśya maunī babhūva katham? ityālocayitumapyaśaktānāṃ śraddhājaḍānāṃ bhavādṛśāmācāryāśayānveṣaṇā-
sāmarthyam, asamarthañca vyākhyānaṃ vīkṣya -
smṛtāvāgacchati vacaḥ vālmīkeradbhutārthakam . 'saṃskāreṇa yathā hīnāṃ vācamarthāntaraṃ gatām ..'
kiyadarthavatī gāthā prācāṃ paśyātisundarā . 'gurośśāpastu śiṣyaḥ syāt'? ityādyā bahudhā śrutāḥ ..
tasyācāryavareṇyasyānugrahādvacmi paśya bhoḥ ! krameṇāvahito bhūtvā jāḍyaṃ tyaktvāvadhāraya ..
ityevaṃ prathamastvatrāvatāraḥ, śṛṇu cetarat . āntaṃ ca sāvadhānaṃ ca dhārayaitat punaḥ punaḥ ..
dhṛtvedaṃ bhava sajjastvaṃ vicāre'sminnanantaram . darśayāmo dvitīyaṃ cāvatāramatinūtanam ..
śāstrayonitvanyāyaśca vistareṇa vicāryate . drakṣyasi hyagrimasare tatprasaṅge, nirīkṣyatām ..
nānāvidhānāṃ vyākhyānāṃ viruddhānāṃ parasparam . paśyatāṃ kila saṃnyāsaḥ kutra vopakariṣyati ..
śraddhaivātrottaraṃ syāccet tanmārge gaccha mā ciram . jāḍyaṃ śraddhā ca paryāyau na jātvityavadhāraya ..
varamardhavicārāttu jāḍyaṃ yat sahajaṃ nṛṇām . na hi kūpārdhataraṇaṃ kasyacitsyāt sukhāvaham ..
yathāśaktivicārastu kūpārdhataraṇāyate . śāstrajñānaṃ bahukleśamityādi vacanaṃ smara ..
prathamamidamucyatām - kasyeme śarīrendriyaprāṇamanovijñānātmavādāḥ? kaḥ saṃśayaḥ? prasiddhamevedamete
cārvākamatabhedā iti . uktamatropakrama eva - cārvākamatamityekaṃ matameva nāsti, paṇḍitaiḥ kalpitamiti.
kathamevamucyate - ācāryairavātraślokāvataraṇikāyāṃ cārvākanāmaivollikhitam ? satyam, tatrāpyuktam - pūrvameva
paṇḍitakulakalpitāste pakṣā iti . tarhi kathamācāryaiḥ khaṇḍyante? tattāvanmātrātmakatvamātmanaḥ khaṇḍyate
nāstikyaparihārāya ..
kiṃ tarhi śarīrādyātmavādaḥ prāmāṇikaḥ? 'ahaṃ sthūlaḥ' ahamityādipratītiḥ kathamityucyatāṃ ?
uktameva kila 'niṣṭapte lohapiṇḍe hutavahamativat' iti . dṛṣṭāntastu samīcīnaḥ . dāṣrṭāntike kathaṃ
samanvayaḥ? jīvātmā aṇurityucyate . ato dharmabhūtajñānasya vyāptireva śarīre vācyā . dharmabhūtajñānaṃ tu parāk,
==End of OCR for page 8==

==Start of OCR for page 9==
tattvamuktākalāpaḥ
146
na pratyak . atastena śarīre kathaṃ pratyaktvamāropyeta . tarhi ācāryaiḥ kathamuktaṃ iti cet, tadeva jijñāsayā
pṛcchyate . anubhavaḥ kathaṃ nirvāhyaḥ? ityeva jijñāsā . ahamartha eva khalu sarvavyavahārāṇāṃ nirṇāyakaḥ
mūlabhūtaḥ svayaṃprakāśaḥ padārthaḥ . tādṛśo'hamartho'pi bhramarūpo yadi vyabhicaritaḥ syāt, tarhi kutra samāśvāsaḥ?
āḥ smṛtam ! ata evoktamāsmākīnaiḥ ahamartho nākhaṇḍaḥ padārthaḥ, kintu pratyakparāgarthamiśrita
eveti . ata eva vayamapi samāśvasimaḥ . bho brahman ! kiṃ śrūyate iyaṃ lokoktiḥ ? 'kṛtaśca śīlavidhvaṃsaḥ na
cānaṅgaśca sādhitaḥ . ātmā ca laghutāṃ nītaḥ tacca kāryaṃ na sādhitam ..' (nyā. maṃ.) iti ..
ata evāha bhagavān svadharme nidhanaṃ varam . na vā vyādhiśca śāntaḥ syāt paradharmasamāśrayāt ..
na hi 'ahami' tyanubhave susūkṣmamīkṣaṇe'pi parāgaṃśaṃ pratyeti kaścit . parāgartho vā kathaṃ svayaṃ
bhāsetetyeva samasyā . 'ayo dahati' ityādau hi ayo'pi paśyati, dāhamapyanubhavati . dvayamapi parāk .
bālānāṃ bhrame'pi, vivekino jānantyeva . naivaṃ prakṛte . tarhi kā gatiriti cet - prathamamidaṃ cintyatāṃ -
nimīlitacakṣuṣaḥ, gāḍhāndhakāre vartamānasya vā 'ahamatrāsmi, idaṃ kurvannasmi' iti svaśarīrasthitiḥ, taccalanādikaṃ
vā spaṣṭaṃ kila jñāyate, tatkathamiti . bāhyendriyaistadasaṃbhavi . manastu bāhye na svatantram . athāpi kathaṃ
tadā śarīrabhānam . śarīraṃ tu jaḍam . tatkathaṃ svayaṃprakāśeta? svayaṃ jaḍamapi svaprakāśena jñānena vyāptatvāt
tatheti cet, 'jñānena' iti kimucyate? dharmaḥ, uta dharmī? dharmastu na pratyak . dharmī tu aṇuḥ . bhānaṃ tu
madhyamaparimāṇasya śarīrasya .. idaṃ sarvaṃ manasi kṛtvaivātijāgarūko'sāvācāryasārvabhauma upakṣipatyā-
kṣepam – 'dhīrnityā yasya' ityādinā . ākṣepastu balavān, samādhānaṃ tvatidurbalam . anena prakṛtasamasyāyāḥ
kaḥ parihāraḥ?
yatra vedaḥ pramāṇaṃ syādatiśaṅkā kathaṃ bhavet ? satyam, paraṃ tu vyākhyānabhedāt kaluṣitā matiḥ ..
kasya syāt kutra viśvāsaḥ ? śraddhā ceduttaraṃ bata! vijñānānveṣaṇenaiva nirṇeyaṃ tarhi vastu sat ..
ātmā tvahamartha ityatra nāsti kasyāpi vivādaḥ, yataḥ 'aham' iti pratyakprakāśa eva kaścana na
syādyadi, tarhi sarvavidhavyavahāro'pi nūnaṃ lupyeta . nairātmyavādaḥ, ahamarthānātmatvavādaśca vistareṇa paryālocitaḥ
(ślo.2). ahaṃtvameva pratyaktvam . pratyaktvānubhavaśca paramātmani viśrāmyatīti ca bhūmādhikaraṇabhāṣyasiddham
(bra.sū.1-3-8) . paryavasānaṃ paramātmani cet prārambhaḥ kutretyapi praśna udetyeva . lokānubhavadṛṣṭyā śarīra
evāhaṃpratyayasyopakramassarveṣāmiti nāsti vivādaḥ . ata eva taittirīyānandavallayapi sthūlārundhatīnyāyena
annamayādupakramya ānandamaye viśrāmyati . samanantaraṃ pravṛttā bhṛguvallatyapi annamayātmana upakramya, ānandamayātmani
viśrāmyati . atra mayaṭpratyayaḥ kathamityādivicārastvanyaḥ śabdaśāstrānubandhī . adhyātmaṃ tu kevalārthānubhava-
pradhānam . kathamatra śabdaprayogacarcāyā avakāśaḥ ? śabdaḥ khalvanubhavamanudhāvati, anubhavaścārtham . ata
ātmopadeśaparaṃparā śarīrātmavādopakramā . vyaktiviśeṣadṛṣṭyā apavādarūpeṇa putragehātmavādānāṃ saṃbhave'pi
dehātmavāda evotsargasiddhaḥ . anahami dehe kathaṃ bhavatyahaṃpratyaya iti śaṃkāyāṃ taptāyasi vahnibuddhivadityācāryaiḥ
==End of OCR for page 9==

==Start of OCR for page 10==
147
jīvasaraḥ
samādhāne'pi, dehe dharmabhūtajñānasyaiva vyāptyā, asya ca pratyaktvābhāvenānupapattiḥ prādarśi . etatparihāroddeśenaiva
dhīrnityā yasya pakṣe iti śloko'pi pravṛttaḥ . parantu -
na buddhibhedaṃ janayet vāsanāpīḍitaṃ jagat . mā bhūdubhayato bhraṣṭamityudāsi dayālubhiḥ ..
'yatrodāsī'ti yattroktaṃ granthānthe hyebhireva ca . idaṃ nidarśanaṃ tasyetyevaṃ bhāti, vilokaya ..
tamomayamabhūt sarvaṃ jñānaṃ kṣīṇaṃ hi sarvaśaḥ . yugasandhiṃ vilokyādya kathyate tadanugrahāt ..
prāyassarvāsūpaniṣatsu asmākaṃ jaganmūlatattvasya ca saṃbandhanirūpaṇāya sṛṣṭiprakriyā yena kena prakāreṇa
pratipādyata iti sarvaviditam . brahmādhiṣṭhitā hi prakṛtirmahadādikrameṇa caturviṃśatitattvātmanā pariṇamata ityapi
prāyassarvasammatam . antimam ca tattvaṃ pṛthivī . 'tejo'tastathā hyāha' (bra.sū.2-3-10) 'āpaḥ' (11)
'pṛthivī' (12) iti sūtrairapīdaṃ dṛḍhīkṛtam . parantu taittirīye 'ātmana ākāśassambhūtaḥ' (tai.u.ā.1)
ityārabhya 'adbhayaḥ pṛthivī' iti sṛṣṭinirūpaṇaṃ na parisamāpyate . anantaramapi 'pṛthivyā oṣadhayaḥ .
oṣadhībhyo annam . annāt puruṣaḥ' iti puruṣasṛṣṭirapi pratipādyate . kutaḥ pṛthivīsṛṣṭāveva na viramati
śrutiḥ? iti samyagālocanīyam . evaṃ sṛṣṭyupadeśasyoddeśaśca kaḥ? kimiyaṃ kākadantaparīkṣā ? ityapyā-
locanīyam . tattvānāṃ sṛṣṭeḥ pṛthivyāṃ paryavasāne'pi sṛṣṭipravāhaḥ pṛthivyāṃ na parisamāptaḥ, yataḥ sā tu
samaṣṭirūpā . vyaṣṭisṛṣṭirapi sṛṣṭipadārthāntarbhūteti 'taddhedaṃ tarhāvyākṛtamāsīttannāmarūpābhyāṃ vyākriyata'
(bṛ.u.3-4-7) iti spaṣṭamucyate . nāmarūpavyākaraṇamiti vyaṣṭisṛṣṭirūpam . ata eveyaṃ vyaṣṭisṛṣṭiḥ
parabrahmakartṛkā, uta caturmukhakartṛkā? iti saṃśayavāraṇāya saṃjñāmūrtikkuptyadhikaraṇam (bra.sū.2-4-17)
pravṛttam . etadadhikaraṇāvataraṇikāyāṃ śrībhāṣye idaṃ spaṣṭam . ato vyaṣṭisṛṣṭirapi paramātmakartṛkaiva . tarhi
vyaṣṭisṛṣṭeḥ samāptiḥ kutra? āpralayaṃ vyaṣṭisṛṣṭireveti cet sṛṣṭipralayāveva śiṣyetām, sthitirgalahastitā
bhavet . tataśca sthitikāraṇatvaṃ brahmalakṣaṇaṃ na syāt . ataḥ vyaṣṭisṛṣṭyavadhirevocyate – 'pṛthivyā
oṣadhayaḥ . oṣadhībhyo annam . annāt puruṣaḥ' ityanena . na ca taduparyapi prāṇamayādīnāṃ kathanādatraiva kathaṃ
viśrāntiriti vācyam, sṛṣṭyuddeśavivaraṇārthameva teṣāṃ pravṛtteḥ . ata eva 'sa vā eṣa puruṣo'nnarasamayaḥ'
ityārabhya pratiparyāyaṃ 'sa vā eṣa puruṣavidha eva . tasya puruṣavidhatām . anvayaṃ puruṣavidhaḥ' iti punaḥpunaḥ
puruṣavidhatvamanūdyate, 'tasyaiṣa eva śārīra ātmā' ityāvartyate ca punaḥpunaḥ ..
-
aitareye cedaṃ spaṣṭaṃ puruṣasṛṣṭau sṛṣṭirviśrāmyatīti . tatra hi devānāṃ sṛṣṭyanantaraṃ 'tā etāḥ devatāḥ
sṛṣṭāḥ ityārabhya 'tamaśanāyāpipāsābhyāmanvavārjat' (ai.2-1) iti aśanāyāpipāsayorāvirbhāvamuktvā 'tā
enamabruvan . āyatanaṃ naḥ prajānāhi . yasmin pratiṣṭhitā annamadāmeti' ityaśanāyāpipāsāśāntyarthaṃ devatābhiḥ
prārthitaḥ paramātmā prathamaṃ 'tābhyo gāmānayat' iti gāḥ sasarja . tatrātṛpti paśyan anantaraṃ aśvānasṛjat .
tatrāpyatṛpti dṛṣṭvā mānavānasṛjat . mānavān dṛṣṭvā devatāstṛptā abhūvanniti 'tābhyaḥ puruṣamānayat, tā
abruvan sukṛtaṃ bateti puruṣo vā va sukṛtam' (ai. 2) iti kathanāt sṛṣṭiḥ mānavasṛṣṭau viśrāntetyabhihitā .
==End of OCR for page 10==

==Start of OCR for page 11==
tattvamuktākalāpaḥ
148
manusmṛtāvapi 'bhūtānāṃ prāṇinaḥ śreṣṭhāḥ prāṇināṃ buddhijīvinaḥ . buddhimatsu narāḥśreṣṭhāḥ' iti krameṇa narāṇāṃ
sṛṣṭissūcyate . na coparyapi 'nareṣu brāhmaṇāḥ smṛtāḥ' ityādeḥ śravaṇāt kathaṃ nareṣu viśrāntirucyate iti
śaṃkyam, brāhmaṇānāmapi naratvena yonibhedābhāvāt . sṛṣṭau tāratamyapradarśanapūrvakaṃ sṛṣṭyuddeśakathanaprakaraṇatvāt
tasya . ata eva sūcyate ityevāsmābhiruktaṃ arthādayamarthassiddhyatītyabhiprāyeṇa ..
viṣayadṛṣṭyā prathamaṃ bhūtātmanāṃ āvirbhāvaḥ, tataḥ indriyātmanām, prāṇātmanām, manaātmanāṃ ca
krameṇa vikāsaḥ . 'prāṇinām' ityatra prāṇaśabdo hi indriyāṇāmapi vācakaḥ . anantaraṃ mānavānāṃ vikāsaḥ .
jñānārthakāt manadhātorhi niṣpannāni manaḥ, manuḥ, manuja ityādipadāni . atraiva sṛṣṭessamāptiḥ . anantaraṃ tu
'nareṣu brāhmaṇāḥ smṛtāḥ' ityādinā mānavajanmanaḥ paramoddeśabhūtasya mokṣākhyaniratiśayapuruṣārthāvāptyanuguṇo
jñānavikāsasyārambhaḥ, ayameva sthitikālaḥ . ata eva 'brahmavedinaḥ' ityupasaṃhriyate . tadidaṃ spaṣṭamevocyate -
'puruṣe tvevāvistarāmātmā . sa hi prajñānena saṃpannatamaḥ . vijñātaṃ vadati, vijñātaṃ paśyati, veda śvastanam, veda
lokālokau, martyanāmṛtamīkṣata ityevaṃ saṃpannaḥ . athetareṣāṃ paśūnāmaśanāyāpipāse evābhivijñānam' (ai.ā.2-
3-2) iti . etadvacanātpūrvaṃ sthāvarajaṅgamādikrameṇātmanaḥ āvirbhāvaḥ = vikāsaḥ pratyapādi ..
kiyadvā brūyurācāryāḥ śakyaṃ diṅgātradarśanam . śraddhayā vinayādyaiśca śiṣṭaṃ jñeyaṃ tapobalāt ..
evañca sṛṣṭerantimakakṣyāyāṃ vartamānasya mānavasya śarīre bhūtātmā, indriyātmā, prāṇātmā, manaātmā,
vijñānātmā ca militā vartante . ānandamayātmā'pi yadyapi vartate, parantvanabhivyaktaḥ . ata evaṃ 'bhūtātmā
cendriyātmā ca buddhyātmā ca tathā bhavān . jīvātmā paramātmā ca tvamevaṃ pañcadhā sthitaḥ ..' iti vacanamapi
pravṛttam . atra 'ātmā ca paramātmā ca' ityapi pāṭhaḥ . tadāpi ātmā jīvātmaiva . ata eva
jīvātmadarśanānantarameva paramātmadarśanaṃ saṃpratipannam ..
ata eva 'evamātmātmani gṛhyate' (śve. 1-15) 'kālenātmani vindati' (gī.4-38) ityādivacanāni
sujñātārthāni . jagatsṛṣṭau tattvaśaḥ jīvānāṃ tāratamyābhāve'pi, jīvasya phalataḥ saṃghātarūpatvāt tāratamyama-
varjanīyam . tāratamyameva sṛṣṭiḥ, sāmyameva ca pralayaḥ . ato viśiṣṭena rūpeṇa sṛṣṭā jīvāḥ prathamaṃ
bhūtaśabdavācyā bhavanti . jīvasattvalakṣaṇacaitanyameva yathā na dṛśyeta, tādṛśasūkṣmāṇava eva 'bhūtāni'
ityucyante . acittattvaṃ yadaikaṃ sūkṣmākāraṃ bhavati, tadaiva aṇuśabdavācyaṃ bhavati . 'anena jīvenātmanānupraviśya
nāmarūpe vyākaravāṇi' (chāṃ.6-3-2) iti nāmarūpavyākaraṇasya jīvadvārakatvāt ekaiko'pyaṇuḥ sthūlato'cidrūpaḥ,
tatra sūkṣmajīvasaṃbandhaḥ, antaryāmibhūtaparamātmasaṃbandhaśceti tattvatrayātmaka eva vartate . anantaraṃ prāṇasyā-
virbhāvaḥ . tadānīṃ saḥ prāṇītyucyate . anantaramekaikendriyavikāsakrameṇa vardhante . sthāvarāḥ ekendriyajīvāḥ.
tvagindriyameva vartate teṣām . tato ghrāṇena saha dvīndriyāḥ śaṃkhādayo bhavanti . tato rasanendriyeṇa saha trīndriyāḥ
makṣikādayaḥ . tataḥ śrotrendriyeṇasaha caturindriyāḥ sarīsṛpādayaḥ . tataścakṣuṣā saha pañcendriyāḥ paśvādayaḥ . tato
manasā saha ṣaḍindriyā mānavāḥ . evaṃ krameṇaiva vikāso bhavatītyādikaṃ purāṇādiṣu varṇyate . buddhervikāsa eva
==End of OCR for page 11==

==Start of OCR for page 12==
149
jīvasaraḥ
sṛṣṭeḥ paramaṃ prayojanam . buddhivikāsasya phalaṃ tu kramaśaḥ paramātmatattvajñānam, tena ca paramātmaprāptirityevaṃ
sṛṣṭicakraṃ parivartate . tadetaduktam- 'yathā sudīptātpāvakādvisphuliṅgāḥ sahasraśaḥ prabhavante sarūpāḥ .
tathākṣarādvividhāssomya bhāvāḥ prajāyante tatra caivāpiyanti' (muṃ.2-1-1) iti . tatrādyajīvāṇudṛṣṭyaiva 'toyena
jīvān vyasasarja bhūmyām' (ma.nā. 1) ityādivacanam pravṛttam . vistarastvanyatra .
etena 'yaḥkārayati karmāṇi kṣetrajñaṃ taṃ pracakṣate . yaḥ karoti tu karmāṇi bhūtātmānaṃ vidurbudhāḥ ..
jīvasaṃjño'ntarātmānyaḥ sahajassarvadehinām . yena vedayate sarvāssukhaduḥkhādikāḥ kriyāḥ ..' (12)
iti mānavaṃ vaco'pi vyākhyātam . ato vijñānātmeva bhūtātmāpi svaprakāśaḥ ..
evañca pratyagarthasya śarīrādiṣu vyāptyā sarvatrāpyahaṃ pratyayaḥ 'ayo dahati' itivadupapadyate . tāvatā
dharmabhūtajñānamevānapekṣitamiti tu na vaktavyam, bāhyānāṃ ghaṭādīnāṃ grahaṇārthaṃ tasyāvaśyakatvāt . 'ahaṃ jñānavān'
ityādyanubhavāt . dharmijñānasya ghaṭādiviṣayakatvāsaṃbhavāt . nāpyantaḥkaraṇadharmabhūtaṃ gauṇaṃ jñānamādāya nirvāhasaṃbhavaḥ,
sāṃkhyaprakriyāyāḥ uttaratra (ślo. 70,71,72) vimarśanāt . svarasasya lokavyavahārasya kadāpi bādhādarśanācca ..
nanu dharmabhūtajñānasthāna eva dharmiṇo niveśasyaiva dhīrnityā ityādiślokatātparyāt, punaratiriktaṃ
dharmabhūtajñānaṃ kimarthamiti cet, pūrvaślokadvayena śarīrendriyamanaḥ prāṇabuddhyātmavādānāṃ prasaktatvātteṣu ahaṃ-
buddhessamarthanārthamevaitacchlokapravṛttyā tāvatyeva paryavasānamācāryahṛdayasthaṃ, na tu ghaṭādiviṣayakatvamapi dharmiṇa
eva bhavatviti . yadā ca dharmijñānameva saṃkocavikāsaśīlam, tadā etādṛśajñānodvalitaṃ buddhyākhyaṃ tattvameva
bāhyavastugrahaṇāya samarthamiti vaktavyam . jīvasya vastuto vijñānātmatvāt, buddherapi vijñānarūpatvaṃ sṛṣṭivijñāna-
siddham . ata eva mahattattvāvasthāviśeṣasya buddhiriti saṃjñetyādikamanyatra vicāritam . evaṃ jīvātmanaḥ
paramātmāṃśavadevetareṣāmapyātmanāṃ tadaṃśatvādeva 'tvamevaṃ pañcadhā sthitaḥ' ityuktiḥ . ata eva 'sa vā
ayamātmā brahma vijñānamayo manomayaḥ prāṇamayaścakṣurmayaḥ' (bṛ.6-4-5) ityādyapi saṃgacchate . na ca tarhi
'cakṣurmayaḥ' ityārabhya 'sarvamayaḥ' ityupasaṃhārātsarvatrāpyahaṃtvaṃ syāditi vācyam, sarvatra brahmadarśinām 'ahamevedaṃ
sarvam' ityevānubhavāt . sarvātmabhāvasyaiva paramakāṣṭhātvāt . ajñānināṃ tu jīve viśramaḥ . ata eva ca
taittirīye'pi pratiparyāyam 'tasyaiṣa eṣa śārīra ātmā, yaḥpūrvasya' iti ca svarasatassaṃgacchate ..
etadṛṣṭyaiva 'vijñānaghana evaitebhyo bhūtebhyassamutthāya' ityādiśrutvā svasyā mohaṃ pradarśitavatyai
maitreyyai 'nāhaṃ mohaṃ bravīmi, etāvadeva khalvare alaṃ vijñānāya' iti yājñavalkyasyātigaṃbhīratayā prativacana-
mupapannataram . bhūtātmānamārabhya paramātmaparyantamātmaparaṃparāyāssattvena, bhūtātmavādasya, aupādhikatve'pi prāmāṇi-
katvāt . na ca tarhi tasya vināśakathanaṃ kathaṃ ghaṭeteti śaṃkyam, adarśanasyaiva nāśapadārthatvāt . uttaratra
'avināśī vāre'yamātmā' iti nityatvapratipādanācca . ata eva tāvanmātreṇa saṃśayo na nivarteteti
'anucchittidharmā' iti ātmana ucchedābhāvaḥ kathyate . ātmanaśśarīrānuguṇapariṇāme jainamatātko viśeṣa iti
cet, tāvatyevātmano'paryavasānāt, kasyāñcidavasthāyāmevātmanastathātvāt, paramātmano'pyātmaśabdārthatvāt,
==End of OCR for page 12==

==Start of OCR for page 13==
tattvamuktākalāpaḥ
150
pratyagarthaparaṃparāyāḥ paramātmani paryavasānasya bhūmādhikaraṇe bhāṣitatvāt . etadarthasya jainairanaṅgīkārācca na
jainamatāviśeṣaḥ . na ca svarūpapariṇāmavādasya bahudhā nirākaraṇaṃ tarhi kathamiti śaṃkyam, antaryāmitvena
pariṇāmasyātmādhikaraṇe varṇitatvāt, nāyakasare'sya vistareṇa parīkṣyamāṇatvācca . etatsarvaṃ karatalāmalaka-
vatpaśyadbhireva bhagavadbhāṣyakāraiḥ 'bhedo vā'bhedo vā dvayātmakatā vā ko'yamarthassamarthitaḥ?' iti svayaṃ
paryanuyujyāpi, viṣayasyātigaṃbhīratvāt 'sarvasyāpi śrutivedyatvāt sarvaṃ samarthitam' ityanugṛhītaṃ vedārthasaṃgrahe
tatkālānuguṇam ..
nanu tatraivopari śarīraśarīribhāva evābhedavākyasya mūlamityuktaṃ kileti cet, ayi bhoḥ ! gaṇḍasyo-
pari saṃvṛttaṃ piṭakaṃ tvameva na jānīṣe . spaṣṭamucyatām- 'abhedavākyaṃ samarthitam' ityuktaṃ vā 'abheda-
ssamarthitaḥ' ityuktaṃ vā! kiṃ tarhi śarīraśarīriṇorabhedaḥ? nāhaṃ vadāmi, tvayaiva vaktavyam . jīvaḥ khalu
paramātmanaḥ śarīram . evaṃ tayorupādānopādeyabhāvo'pyasti . tayoḥ kathamavasthānamityatra 'sarvavyāpinamātmānaṃ
kṣīre sarpirivārpitam' (śve.1-16) iti vīkṣyatām . kṣīre sarpirvartate, na vā? no cedasatkāryavādāpattiḥ .
asti cet, pradarśaya . 'svadehamaraṇiṃ kṛtvā praṇavaṃ cottarāraṇim . dhyānanirmathanābhyāsaddevaṃ paśyennigūḍhavat ..'
(śve.1-14) ityavalokyatām jīvātmavadeva bhūtātmaparyantamevāvalokyatām . 'ātmanamaraṇim kṛtvā'
ityasyopakramaḥ 'svadehamaraṇiṃ kṛtvā' iti . svadeham = bhūtātmānamārabhya jīvātmaparyantaṃ jñātvā'nantaramante
'ātmānam' iti paṭhyatām. 'evamātmātmani gṛhyate' 'ātmanyevātmānaṃ paśyet' 'tatsvayaṃ yogasaṃsiddhaḥ
kālenātmani vindati' ityādikamavalokyatām ..
api cātrātyantamavadheyamidam - vastutaḥ śarīraśarīriṇossaṃbandhaḥ na kevalaṃ saṃyogaḥ, api
tvapṛthaksiddhiḥ = avinābhāvaḥ . yathā vā 'kṣīre sarpirivārpitam' ityanena kṣīre dadhyādikrameṇa sarpirdṛśyate,
tathaiva bhūtātmānamārabhya paramātmaparyantadarśanam, eṣāṃ sarveṣāmavinābhāvo'pi . idaṃ sarvaṃ kroḍīkṛtya yadi gahanaṃ
cintyate, tadā sarvaṃ svayaṃ spaṣṭaṃ bhavet gurvanugrahāt ..
etāvadeva paryāptaṃ sudhiyāṃ dikpradarśanam . jñāyatāmavadhānena svātmano'nugrahāt tvayā ..
idaṃ sarvaṃ hṛdi nidhāya 'puruṣe tvevāvistarāmātmā' ityādyuktamapi vimṛśyatām ..
āroha tvamuparyuparyāntaṃ svīyaprayatnataḥ . sahakuryāt kiyadvānyaḥ dhīra ! gacchopari kramāt ..
kiṃ na śrutā gāthā 'nārikelamadhirohataḥ kiyaddūraṃ pṛṣṭhāvalaṃbanam' iti . agre (ślo. 42) punaḥ paśya ..
devāstiṣṭhanti sāhāyye tavāntargacchataḥ pathi . devāssarve'pyasya balimāharantīti hi śrutiḥ ..
nanvevaṃ tarhi śarīrātmavādakhaṇḍanaṃ sarveṣāṃ kathamiti cet, uktamuttaram. bhūtātmā khalūpakramaḥ . upakrama
eva na viśrāntavyam, uparyupari gantavyamiti smāraṇārthameva. atraiva sthitvā khaṇḍanādinā na ko'pi lābhaḥ ..
sthūlārundhatyākhyanayaḥ prasiddho na śrutastvayā . yenaivaṃ pṛcchasi brahman ! pṛccha vṛddhān bahuśratān ..
kiṃ vā manyanta ete hi vidvāṃso'dhyātmapaddhatim . ātmā kiṃ vartate granthe kuḍye vānviṣyatāṃ vada ..
==End of OCR for page 13==

==Start of OCR for page 14==
151
jīvasaraḥ
nanu 'niṣkalaṃ niṣkriyaṃ śāntaṃ niravadyaṃ nirañjanam' (śve.6-19) 'kevalo nirguṇaśca' (śve.6-11)
'asaṃgo hyayaṃ' (bṛ.6-3-15) ityādibhiḥsarvātītatayā'saṃgodāsīnasvabhāvatayā ca pratipannasya pratyagātmanaḥ
parabrahmaṇaḥ nityaśuddhabuddhamuktasvabhāvatvāt kathaṃ pañcadhā'vataraṇam, kathaṃ vā saṃsārabandhādikleśo vā bhavet ? yadi
ca bhavet, tarhi tasya paramapuruṣārtharūpatā kathaṃ bhavet ? avāptasamastakāmasya kena hetunaivaṃ heyajagadātmanā
pariṇāmo bhavet ? iti cet, satyam . atraivāvatarati vivartavāda ityādeḥ sarvasyāpyuttaraṃ samanantarasare
(ślo.22) vistareṇa bhaviṣyati . saṃkṣepāttu 'kṣīre sarpirivārpitam' (śve.1-16) iti śrutiravadheyā . kṣīram,
dadhi, maṇḍam, navanītam, ghṛtamitīdaṃ sarvamekatraiva kathaṃ vartata iti cintyatām . pañcakośatattvasyātyantagāḍhacintane
uttaraṃ labhyeta . saviśeṣādvaitavādasya rahasyaṃ sarvamatraiva vartate ..
ātmatattvaṃ tu gahanam svata eva svarūpataḥ . viśiṣya tadvicārastu tato'pi gahano bhavet ..
śrutismṛtī hi 'āścaryo vaktā - āścaryo jñātā' (kaṭha-1-2-7) iti, 'āścaryavatpaśyati kaścidenaṃ
āścaryavadvadati tathaiva cānyaḥ . āścaryavaccainamanyaḥ śṛṇoti śrutvāpyenaṃ veda na caiva kaścit ..' (gī-2-29)
iti ca vadataḥ . tadadhikṛtya yadyaducyate, tatsarvamalpamevetyavadhāraya ..
etādṛśaṃ tu tattvaṃ yaḥ idamitthamiti bruvan . śrutimapyatiśete saḥ namastasmai mahātmane ..
nānāvidhavicārāṇāṃ mahāmedhāvināmapi . avakāśaṃ dadātyetat jātu nānto'sya vidyate ..
ātmā cintāmaṇiḥ proktaḥ kalpavṛkṣaśca kāmadhuk . yādṛśīṃ bhāvanāṃ kuryāt tādṛśaṃ labhate phalam ..
ato yadrūpavijñānānmucyate duḥkhasantateḥ . tādṛgrūpaṃ tu tattattvamupādeśi mahātmabhiḥ ..
sarvāhaṃkārasaṃbhettṛ daivīsaṃpatpradāyi ca . sarvasauhārdasaujanyasauśīlyādiguṇapradam ..
vijānatāmavijñātaṃ vijñātamavijānatām . samasyātmakamapyetat samasyānāṃ vināśakam ..
jagatsarvamabhivyāpya nānārūpairvirājate . paramātmānamārabhyā''bhūtātmānamiti śrutam ..
sarvadoṣapratyanīkarūpaṃ sarvaguṇākaram . sarvānandamayaṃ tattvaṃ sarvakleśavināśakam ..
sarvātmakaṃ sadā sarvasākṣi sarvasya kāraṇam . aprameyamacintyaṃ cetyetatsaṃgraha ucyate ..
laukike dīpaviṣaye vivadante manīṣīṇaḥ . jvālāyāśca prabhāyāśca dīpaśabdo hi vācakaḥ ..
ubhayānugato dīpaśabdaḥ saṃkīrtyate budhaiḥ . bāhye'smin syādvivādaścet ātmatattve kimucyate ..
aprameyaṃ hi cittattvaṃ pratyagātmādiśabditam . bhūtātmādisvarūpeṇa pañcadhā'vataretsvayam ..
pratyaktvasaṃkramādevaṃ sarvamapyahamucyate . dehe'haṃbuddhirevaṃ syāt na syādgatirihānyathā ..
kālaprabhāvāttattvajñā apyācāryāḥ kṛpālavaḥ . śiṣyakakṣyānurodhena hyupadeśādikaṃ daduḥ ..
na buddhibhedaṃ janayedityādi bhagavadvacaḥ . smarantastāvadevocuḥ yāvatsyājjagato hitam ..
ato yathāśrutavaco na paryāptaṃ bhavediha . tapasā śraddhayā bhaktyā vinayādyaiśca cintayet ..
gurośśāpastu śiṣyaḥ syāt bhakto bhagavatastathā . dharmasaṃkaṭahetutvāt procyate marmavittamaiḥ ..
==End of OCR for page 14==

==Start of OCR for page 15==
tattvamuktākalāpaḥ
152
[ātmanaḥ jñānasvarūpatvam]
75. jñānatvaṃ vakti puṃsaḥ śrutiriha na punarbuddhimātrasya puṃstvaṃ
pratyakṣādeḥ prakopādanugatakathane jñānamarthaprakāśaḥ.
noddhartuṃ śaknuyurmūḍhān na vā tyaktuṃ dayālavaḥ . rahasyaṃ kecideveha jānīyurbhāgyavaibhavāt ..
nāyaṃ labhyaḥ pravacanānmedhāmātreṇa vāpi saḥ . śataśaḥ śabdajālairvā tadīyavaraṇādvinā ..
sarvatarkavidūraṃ yat sarvaśabdāvaśaṃ ca yat . jñātvā tadātmatattvaṃ tu leśato'pi kṛtī bhavet ..
rdudarśamatigaṃbhīraṃ vedavedyaṃ parātparam . buddhā tadātmatattvaṃ tu namaskurmo yathāmati .. 4 ..
nanu 'eṣa hi draṣṭā straṣṭā śrotā ghrātā rasayitā mantā boddhā kartā vijñānātmā puruṣaḥ' (praśna.4-
9) iti lokasiddhadraṣṭṛtvādimataḥ jīvasya 'vijñānātmā' iti jñānasvarūpatvam ucyate . atastasya jñātṛtvaṃ
śrutiviruddhamiti śaṅkāṃ nirākaroti - jñānatvamityādinā . iha = etadviṣaye śrutiḥ = 'eṣa hi draṣṭā straṣṭā
śrotā ghrātā rasayitā mantā boddhā kartā vijñānātmā puruṣaḥ' ityādiśrutiḥ, puṃsaḥ = ātmanaḥ jñānatvam =
jñānasvarūpatvaṃ vakti, buddhimātrasya = jñānamātrasya jñānānāśrayasya puṃstvam=ātmatvam na punaḥ = na tu
vakti . tatra hetuḥ - pratyakṣādeḥ = pratyakṣaśrutisūtrādisakalapramāṇānām prakopāt = virodhaprasaṅgāt ..
ayamarthaḥ – loke tāvat 'ahaṃ jānāmi' 'jñānavānaham' ityādyabādhitānubhavasya darśanāt jñānāśrayatvam
ātmanaḥ avarjanīyam . 'ahaṃ jānāmi' ityanubhavasya 'nāhaṃ jānāmi' iti bādhaḥ kadāpi kasyāpi na hi
dṛśyate . nanu 'yenedaṃ sarvaṃ vijānāti taṃ kena vijānīyāt' (bṛ.4-4-14) iti śrutyā''tmano jñeyatvaṃ
niṣidhyate . 'ahaṃ jānāmi' ityanena tu jñeyatvamātmano loke pratyakṣasiddham . śāstrapratyakṣayorvirodhe śāstrasyaiva
balīyastvāt, jñānāśrayatvaṃ mithyeti cet, na hi tatrātmano jñeyatvaṃ niṣidhyate, kintu jñānāntarādhīnasiddhikatvameva
niṣidhyate . tena yathā ghaṭādīnāṃ jñānenaiva siddhiḥ, jaḍatvāt, na tathātmanaḥ siddhiḥ, tasya svatassiddhatvāditi
svaprakāśatvamucyate, anyathā tadvākyamarthaśūnyaṃ syāt . svaprakāśatve jñānāntaraviṣayatvaṃ kathaṃ syāditi cet,
svayaṃprakāśatvavedyatvayoḥ virodhābhāvastvagre (nāyaka. 3) vistareṇa sādhyate . antataḥ ātmano jñeyatvābhāve
prameyatvamapi na syāt . prameyatvābhāve ca mithyātvameva syāt . kiñca prameyatvaṃ hi kevalānvayi . tatkathamātmano
vyāvarteta? yā ca śrutiruktā ātmanaḥ jñānarūpatve, sā ātmanaḥ jñānāśrayatvaṃ na pratiṣedhati . 'eṣa hi draṣṭā'
iti hi śrutiḥ lokaprasiddhamākāramanūdya, tasya jñānasvarūpatvaṃ vakti, na hi lokaprasiddhi niruṇaddhi . tatra
tātparyaṃ nāsti hīti cet, satyam, siddhasya punaḥ sādhanaṃ na hyapekṣyate . tāvatā siddhamapagacchatīti
nārthaḥ . ataḥ ātmā jñānasvarūpaḥ jñānāśrayaśceti lokānubhavaśrutyoḥ samanvaya eva ..
nanu jñānasvarūpasya sataḥ jñānāśrayatvaṃ kathaṃ yujyate? samānasvarūpayoḥ padārthayorāśrayāśrayibhāvaḥ na hi
dṛśyate . na hi rūpe rūpaṃ varteta, kintu dravye iti śaṅkāyāmāha - anugatetyādi . anugatakathane =
āśrayāśrayiṇorubhayorapi svaprakāśatvenobhayānugataṃ rūpaṃ yadi vaktavyam, tadā jñānam arthaprakāśaḥ = jñānaṃ nāma
==End of OCR for page 15==