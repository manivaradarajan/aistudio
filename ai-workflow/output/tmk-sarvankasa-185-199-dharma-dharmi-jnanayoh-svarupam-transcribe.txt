==Start of OCR for page 1==
तत्त्वमुक्ताकलापः
138
[आत्मा ज्ञानाश्रयः]
74. धीर्नित्या यस्य पक्षे प्रसरति बहुधाऽर्थेषु सैवेन्द्रियाद्यैः
तेनाऽऽत्माऽजागलस्थस्तन इव किमिह स्वीक्रियेतेति चेन्न ।
वा अर इदं विज्ञानाय' इति प्रत्युवाच सः । अध्यात्मविज्ञानस्येदं प्रथमसोपानरूपमित्याशयः। एतद्विवरणरूप-
मेवान्नमयप्राणमयमनोमयविज्ञानमयानन्दमयात्मवादास्तैत्तिरीयकवर्णिताः। अस्य साधनवर्णनरूपा भृगुवल्लीः। एवं
'स वा अयमात्मा ब्रह्म विज्ञानमयो मनोमयः प्राणमयः' (बृ.6-4-5) इत्याद्यपि द्रष्टव्यम्। एवं मधुविद्यायां
'यश्चायमध्यात्मं शारीरः' (बृ.4-5-1) इत्याद्यारभ्य यश्चायमध्यात्मं मानुषः' (13) इत्याद्यपि द्रष्टव्यम् ।।
आसीदैन्धनिकः कश्चित्त् जीवन् कष्टेन दुर्भगः । एधेभ्यस्स ययौ जातु वनप्रान्तं समीपगम् ।।
तत्रागतस्तदा साधुः कश्चित्तं दययाब्रवीत् । किमत्र किश्यसे गच्छ वनान्तरिति चाब्रवीत् ।।
सोऽपि गत्वा वनस्यान्तरपश्यच्चन्दनद्रुमान् । विस्मितस्स तु तत्काष्ठान् विक्रीय सुखितोऽभवत् ।।
पुनः कदाचित्तं साधुः गन्तुं प्राहाग्रतोऽपि सः । सोऽपि गत्वा ततोऽप्यन्तस्त्वपश्यद्राजताश्शिलाः।।
ता आदाय तु दीनस्सः क्रमशो धनिकोऽभवत् । पुनरप्याह तं साधुस्ततोऽन्तर्गन्तुमग्रतः ।।
सोऽपि गत्वा ततस्तत्र सुवर्णशकलान् बहून् । दृष्ट्वानीय प्रमुदितस्ततोऽपि धनिकोऽभवत् ।।
पुनरप्याह तं साधुस्ततोऽन्तर्गन्तुमग्रतः । सोऽपि गत्वा ततस्तत्र वज्रवैडूर्यकान् बहून् ।।
निधीननन्तान् संप्राप्य नित्यानन्दयुतोऽभवत् । एवं हि वर्ततेऽध्यात्मरहस्यं गहनं क्रमात् ।।
भूतात्मानमुपक्रम्याऽऽपरमात्मानमेव च । सर्वं स एव सर्वात्मा भाति सर्वत्र सर्वदा ।।
-
तथा हि श्रुतिस्मृतयः – 'सर्वं तं परादाद्योऽन्यत्रात्मनस्सर्वं वेद' (बृ.4-4-6,6-5-7), 'पुरुषे
त्वाविस्तरामात्मा' (ऐ.बा.) 'स वा एष पुरुषः पञ्चधा पञ्चात्मा, येन सर्वमिदं प्रोतम्' (म.ना.50), 'भूतात्मा
चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ।।', 'एको
विष्णुर्महद्भूतं पृथग्भूतान्यनेकशः । त्रीन् लोकान् व्याप्य भूतात्मा भुङ्गे विश्वभुगव्ययः' 'एकत्वे सति नानात्वं
नानात्वे सति चैकता । अचिन्त्यं ब्रह्मणो रूपं कस्तद्वेदितुमर्हति ।।' इत्याद्याः । वस्तुतस्त्विदं सर्वं 'क्षीरे
सर्पिरिवार्पितम्' (श्वे.1-16) इत्युक्तरित्यनुसारितैत्तिरीयपञ्चकोशमूलम् । श्रीभाष्यकारा अपि संसार्यात्मनो भूत-
मयत्वं वदन्ती (ब्र.सू.4-2-5) त्यप्यवधेयम् ।।
शिष्टं सर्वं बुद्धिमद्भिस्स्वयमूह्यं ततोऽथवा । सेव्यास्सन्तो मार्गयित्वा सत्सङ्गस्सर्वभेषजम् ॥ ३ ॥
ननु मास्तु क्षणिकविज्ञानस्यात्मत्वम्, प्रतिसन्धानाद्यसंभवप्रसङ्गात् । अथापि आत्मनः नित्यज्ञानरूपत्वे
एतद्दोषाभावात्, लाघवाच्च, आत्मा ज्ञानमात्रस्वरूपः, न तु ज्ञाता इत्यङ्गीकारे का हानिः? न चात्मनो
धर्मित्वेन तस्य बाह्यवस्तुग्रहणादिकं कथमिति शङ्कयम्; धर्मिण एव उपाधिभिः स्वतो वा प्रसरणेन
बाह्यविषयकत्वसंभवादित्याशङ्कापरिहारव्याजेन दार्शनिकानां शिरश्शूलायितसमस्यायाः परिहारं सूचयत्याचार्य-
सिंहस्तुरगवदनतेजोबृंहितधैर्यः - समाधत्ते - धीरित्यादि । यस्य = सिद्धान्तिनस्तव धीः = धर्मभूतज्ञानम्
==End of OCR for page 1==

==Start of OCR for page 2==
139
कल्प्यं चेदात्मतत्त्वं कथयितुमुचितं लाघवं तत्र युक्त्या
नित्या सा यस्य तद्वानपि निगममितो गौरवं नास्य भारः ।। ४ ।।
जीवसरः
नित्या = परिणामित्वेऽपि स्वरूपतो नाशरहिता, त्रिगुणद्रव्यवत् । सैव = तादृशं नित्यं धर्मभूतत्वेनाभिमतं
ज्ञानमेव इन्द्रियाद्यैः = इन्द्रियादिभिः द्वारभूतैः अर्थेषु = बाह्यान्तरसकलविधपदार्थेषु प्रसरति = प्रसरणशीलो
यदि भवति तदा, तेन = उक्तक्रमेण नित्यत्वम्, विषयसंबन्धश्चेत्यर्थद्वयस्याप्येकेनैव निर्वाहात्, अजागलस्थस्तन
इव = स्तनस्तु वत्सानां क्षीरपानोपयोगी अवयवविशेषः । अजानां गलेषु लम्बमानः स्तनसदृशोऽवयवस्तु
निरर्थक इति स दृष्टान्ती कृतः । तद्वत् विफलः आत्मा तव मते किम् = किमर्थम् स्वीक्रियते = अङ्गीक्रियते ?
'धर्मभूतज्ञान' पदवाच्यं यद्वस्तु अङ्गीक्रियते, तत्तु नित्यम्, द्रव्यम्, परिणामशीलं चेति संमतम् ।
सांख्यादिभिः प्रकृतेः परिणामित्वेऽपि नित्यत्वमङ्गीकृतम् । भट्टोऽपि 'विक्रियामात्रवाचित्वे न ह्युच्छेदोऽस्य
तावता' (श्लो.वा.आत्म.22) इत्याह । अतः भवन्मते धर्मभूतज्ञानपदवाच्यं वस्त्वेव धर्मिस्थानापन्नं आत्मपदवाच्यं
भवतु । एवमेव सर्वनिर्वाहे स्वरूपस्यापि ज्ञानत्वम्, धर्मस्यापि ज्ञानत्वमिति ज्ञानस्वरूपं वस्तुद्वयं
किमर्थमङ्गीकार्यमित्याक्षेपाशयः ॥
यद्यप्यत्रात्मनो धर्मिणः प्राधान्यात् तदङ्गीकृत्य धर्मानङ्गीकारशङ्गैव न्याय्या । परन्तु बाह्यविषयग्रहणाय
धर्मज्ञानस्यावश्यकत्वात्, आत्मनः प्रसरणस्यं विवादविषयत्वात्, योगाचारमत एवमङ्गीकारेण प्रसिद्धतया च
स एव धर्मिस्थानापन्न आत्मा भवतु इत्याशङ्का वर्णिता ।।
एवमाक्षेपे प्रमेयदृष्ट्या दोषस्य वक्तुमशक्यत्वात् श्रुतिविरोधमेवोत्तरमाह - कल्प्यं चेदित्यादि ।
आत्मतत्त्वं = आत्माख्यं तत्त्वं कल्प्यं चेत् = युक्त्यैव समर्थनीयं यदि, तदैव तत्र = कल्पनायां युक्त्या
लाघवम्= कल्पनालाघवं कथयितुम् उचितम् = औचित्यवद्भवेत् । प्रकृते; सा = धीः नित्या यस्य = मम
वेदान्तिनः निगममिता = श्रुत्यैव प्रमिता, तद्वान् अपि = तादृशनित्यज्ञानाश्रयः आत्माऽप्यतिरिक्तः नित्यश्च
निगममितः = श्रुत्यैव सिद्धः अस्य = तादृशस्य मम गौरवम् = कल्पनागौरवम् भारः = भाररूपं न = न
भवति । युक्त्या कल्पनायां बुद्धेः लाघवपक्षपातित्वात् तथाङ्गीकरणीयमिति नास्माकं वेदावलम्बिनां गौरवप्रसक्तिरिति
भावः । यत्र पक्षान्तरप्रसक्तिः, तत्रैव तयोर्मध्ये कुत्र लाघवम् ? कुत्र वा गौरवम् ? इति चिन्ता कर्तुं
शक्यते । श्रुतौ यद्यथोच्यते तत्तथैवाङ्गीकार्यमिति पक्षान्तरप्रसक्तेरभावात् न लाघवगौरवविचारावकाशः ।।
अत्रेयं मूलभूता समस्या- 'अहं सदा सुखी स्याम्' इत्याशंसनमात्मनां सर्वेषां समानम् ।
अस्यामाशंसायाम् 'अहम्' इति व्यपदेशार्ह वस्त्वेव सर्वव्यवहाराणां मूलबिन्दुभूतं प्रत्यग्वस्तु । तदाशंसते
स्वस्य सदा सत्ताम्, सुखं च । एतत् कथं भवेत् ? इति मूलभूतः प्रश्नः । आत्मा, तस्य सदा सत्ता,
सुखेन सदा सत्ता इत्यंशा अत्र विषयाः । अतश्च निरतिशयपुरुषार्थः स्वनाशरूपो न भवितुमर्हति, किन्तु
स्वस्य नित्यसुखरूप एव भवेत् । सुखं नामात्यन्तानुकूल्यज्ञानजन्य आत्मधर्मः । एतत्स्वरूपमद्रव्यसरे
भविष्यति । आत्मैव सर्वेषामत्यन्तानुकूल इत्यत्रापि न विवादः । एवमात्मनस्सदासुखरूपत्वेऽपि तथा
==End of OCR for page 2==

==Start of OCR for page 3==
तत्त्वमुक्ताकलापः
140
ज्ञानाभावादेव दुःख्यति जनः । आत्माऽन्यः, तस्य ज्ञानं चान्यदित्यप्यनेन सिद्धयति । 'अहं ज्ञानवान्'
इत्यनुभवात् ज्ञानं त्वात्मनो धर्म इति संप्रतिपन्नम् । तर्हि 'अहम्' इति कः? आत्मा । स कीदृशः?
सर्वेषामपि सदा 'अहम्' इति भानस्य सत्त्वात् स स्वप्रकाशः, अत एव ज्ञानस्वरूप इति वेदान्तिनः ।
एवञ्चेत् स्वरूपमपि ज्ञानम्, धर्मोऽपि ज्ञानम् । कथमिदं भवेत् ? न हि रूपे रूपं वर्तेत ? इत्येव
मूलभूता समस्या ।।
एतत्परिहाराय बहुधायतन्त महामेधाविनः । तत्र - नैरात्म्यवादिभिः, तत्रापि बुद्धाद्बह्वनन्तर-
कालिकैः, हैतुकैः शून्यवादिभिर्माध्यमिकैः बौद्धैः - 'बुद्धिजन्मनि पुंसस्तु विकृतिर्यद्यनित्यता । अथाविकृति-
रेवात्मा प्रमातेति न युज्यते ।।' (प्र.स.2-61) इति आत्मवादो दूषितः । आत्मा इति कश्चिद्धर्मी, तस्य च
ज्ञानं धर्मः । सुषुप्तौ संपूर्णतया ज्ञानस्य नाशात् स च धर्मः तदा तदा उत्पद्यते नश्यति च इति तार्किकसंमते
आत्मवादे अङ्गीक्रियते । अत एवैते आगन्तुकचैतन्यवादिनः इत्युच्यन्ते । तत्रेदं दूषणं तैरुच्यते -
पुंसः = आत्मनः बुद्धिजन्मनि = बुद्धेः उत्पत्तौ सत्याम्, यदि तु विकृतिः = पुंसः कश्चनान्यथाभावो
यदि = परिणामविशेषो यदि भवति, तदा पुंसः अनित्यता = उत्पत्तिनाशशालिता अनिवार्या । अथ = अथवा
आत्मा अविकृतिरेव = अन्यथाभावरहितः, पूर्वं यथाऽऽसीत्, तथैवावतिष्ठेत यदि, तदा आत्मा प्रमाता इति
न युज्यते = न वक्तुमर्हो भवति । बुद्धेरुत्पत्तेः पूर्वं यथा आसीत्, तथैव चेत् आत्मा वर्तेत, तर्हि बुद्ध्युत्पत्तेः
पूर्वं सुषुप्ताविव तस्य प्रमातृत्वाभावेन, पश्चादपि प्रमातृत्वं न स्यात् । यदि अन्यथाभावोऽङ्गीक्रियते, तदा
विकारित्वं स्यात् । विकारित्वे च घटादिवदनित्यत्वापत्तिः । तथा च प्रमाता कश्चिन्नास्ति । स एव
चाहमर्थः । तस्यैवाभावे दुःखं कस्य ? 'अहमेव न किञ्चिच्चेत् भयं कस्य भविष्यति?' । अतश्च नैरात्म्यवाद
एव दुःखनिवृत्तिस्साध्या, न त्वात्मवादे । एवञ्च 'प्रमाणम्, प्रमेयम्, प्रमाता' इति त्रिपुट्याः वस्तुतः
अभावात् शून्यमेव परमं तत्त्वमिति । 'नैरात्म्यवादिनः,' 'शून्यवादिनः' 'अहमर्थानात्मत्ववादिनः '
'सर्वापलापवादिनः' इति माध्यमिकानां नामान्तराणि ।।
जगत्सर्वं त्रिपुटीरूपम् कर्ता, कर्म, करणम् - छेत्ता, छेद्यम्, छेदनम् - द्रष्टा, दृश्यम्, दर्शनम् -
प्रमाता, प्रमेयम्, प्रमाणम् इति । जगत्सत्त्वे प्रत्यक्षमेव प्रमाणमित्युच्यते वैदिकैः । प्रत्यक्षदर्येव प्रमाते-
त्युच्यते । त्रिपुटीनिराकरणे प्रमातुरभावात्, तत्प्रत्यक्षमपि गतम् । अतस्तेन न जगत्सत्यत्वसिद्धिरिति
सर्वापलापिनोऽभिप्रयन्ति । वैदिकैकदेशिभिर्जगन्मिथ्यात्ववादिभिरप्यनेनैव क्रमेण त्रिपुटी निराकृता 'उपयन्नपयन्
धर्मो विकरोति हि धर्मिणम्' (नै.सि.1-35) इति वदद्भिः । पूर्वसर एव धर्मधर्मिभावस्य प्रसाधितत्वात्,
आत्मनः प्रमातृत्वमपि प्रामाणिकमेव । अधिकमग्रे (श्लो.8) भविष्यति ।।
एवमागन्तुकचैतन्यवादे दूषिते, शून्यवादखण्डनार्थं प्रवृत्ताः एवमाहुस्तार्किकाः । अहमर्थस्यैव
कस्यचिदभावे, कस्य दुःखनिवृत्तये प्रयत्नः कार्यः । तदिदं वृद्धिमिच्छतो मूलहानिरिव दुःखनिवृत्त्यर्थप्रयत्नेन
स्वस्यैव नाशे पर्यवसानम् । अतोऽत्रैवं वक्तव्यम् - धर्मधर्मिणोरत्यन्तं भेदात् धर्मस्य नाशेऽपि धर्मिणः न
नाशप्रसक्तिः । 'घटवत् भूतलम्' इति घटभूतलयोः धर्मधर्मिभावः प्रत्यक्षसिद्धः। तत्र धर्मस्य घटस्य नाशे,
==End of OCR for page 3==

==Start of OCR for page 4==
141
जीवसरः
न हि धर्मिणः भूतलस्य नाशो दृश्यते । न हि कुण्डले नष्टें, कुण्डली देवदत्तोऽपि नश्यति । न च कुण्डले
नष्टे, कुण्डली अस्ति, न वा? इति प्रश्ने, 'कुण्डली नास्ति' इत्येव खलु वक्तव्यम् । तर्हि सिद्धः
कुण्डलिनः अभावः इति वाच्यम्; क्षणिकवादस्य निरस्तत्वात्, देवदत्तस्य स्थिरत्वेनैकत्वात् देवदत्ते
प्रत्यक्षेणैव दृश्यमाने कुण्डलिनोऽभावः विशेषणीभूतस्य कुण्डलस्य, कुण्डलसंयोगस्य वाऽभाव एव पर्य-
वस्यतीति आचार्योदयनः (कुसु. 1) । अतः तत्र देवदत्तनाशो वा, तदन्यथाभावो वा सर्वथा नास्त्येवेति
वास्तविकी स्थितिः । न च घटभूतलयोः धर्मधर्मिभावः न नियतः, घटशून्यस्य भूतलस्य, भूतलावृत्तेर्घटस्य
च प्रत्येकं दर्शनात् । गुणगुणिनोः जातिव्यक्त्योर्वा न तथा; उभयोरविनाभावाङ्गीकारात् । अतोऽत्र धर्मनाशे
धर्मिणोऽयथाभावः अवर्जनीय इति वाच्यम् ; 'घटवत् भूतलम्' 'ज्ञानवानात्मा' इत्यादिव्यवहारस्य
समानत्वात् । युतसिद्धस्थले, अयुतसिद्धस्थले च भेदस्यैकरूप्याद्वेत्यादिकं पूर्वमेव गतम् । अतो धर्मगतः
नाशादिः धर्मिणं लेशतोऽपि नान्यथयति, घटनाशो भूतलमिव । एवञ्चात्मनः, तद्धर्मस्य ज्ञानस्य चात्यन्तं
भेदात् 'बुद्धिजन्मनि पुंसस्तु' इत्याद्यापादनस्य नावकाश इति समादधिरे । एत एवागन्तुकचैतन्यवादिनः
वैशेषिकाः नैयायिकाश्च । सविशेषवादिभिस्सिद्धान्तिभिरप्ययमेव क्रमोऽन्वसारि ॥
भीतास्त्वितरे आत्मानं निर्विशेषमातस्थुः । 'अहं ज्ञानवान्' इत्यादिसधर्मकत्वव्यहारस्तर्हि कथम्?
इत्यत्र - मिथ्येति केचन, औपाधिक इति च केचन । तत्र प्रथमः पक्षः ब्रह्मविवर्तवादिनाम् । द्वितीयस्तु
सांख्यानाम्, नवीनवेदान्तिनां च । ब्रह्मव्यतिरिक्तं सर्वं मिथ्येति प्रथमपक्षेऽङ्गीकारात्, मिथ्याभूतेन धर्मेणात्मनः
ब्रह्मपदाभिधेयस्य न काचन विपत्तिः । द्वितीयपक्षे (सांख्यपक्षे) तु 'अयो दहति' इति व्यवहारवत्, चिच्छा-
यापत्त्या, अन्तःकरणरूपोपाधिवशाद्वा 'अहं जानामि' इति व्यवहारः । नवीनानामपि वेदान्तिनामयमेव पन्थाः ।
एतत्पक्षद्वये जगतो न मिथ्यात्वमिति विशेषः । अन्तःकरणवृत्तिरेव ज्ञानम्, स्वसन्निहिते आत्मनि 'लोहितः
स्फटिकः' इतिवत् भासते। आत्मनि कदाप्यागन्तुकधर्मानङ्गीकारात् न विकारित्वप्रसङ्गः इत्येतेषामाशयः ।।
कुमारिलस्तु धीरः, अस्तु नामान्यथाभावः । तावता न हि वस्तुनो नाशः । अन्यथाभावोऽपि कश्चन
धर्मः । धर्मो धर्मिणमन्तरा, निराश्रयः कथं तिष्ठेत् । अतश्च नित्यत्वविकारित्वयोर्न विरोधः इति
'नानित्यशब्दवाच्यत्वमात्मनो विनिवार्यते । विक्रियामात्रवाचित्वे न ह्युच्छेदोऽस्य तावता ॥' (श्लो.वा.आत्म.22)
इत्याह । अनित्यपदप्रयोगमात्रेण किमायास्यति ? न हि वयं निरन्वयविनाशवादिनः । 'णश अदर्शने' इति
किल धातुः । अदर्शनमात्रेण न वस्तुनः कात्स्र्येनोच्छित्तिः । अतो न काप्यनुपपत्तिरिति भावः ।।
एवमेव सिद्धान्तेऽपि कुमारिलवत् परिणामाङ्गीकारेऽपि हान्यभावात्, किमर्थं वस्तुद्वयमङ्गीकार्यम् ।
एवञ्च धर्मभूतज्ञानपदवाच्यं वस्त्वेव सर्वनिर्वाहकात्मपदार्थो भवतु, न तु तदाश्रयः अतिरिक्तः कश्चिद्धर्मी ।
महामेधाविना कुमारिलेनाऽपि तथैवाङ्गीकारादिति पूर्वपक्षाभिप्रायः ।।"
कुमारिलस्तु मीमांसकः, न तु वेदान्ती । अत एव सः निरालम्बनवादान्ते 'इत्याह नास्तिक्य-
निराकरिष्णुरात्मास्तितां भाष्यकृदत्र युक्त्या । दृढत्वमेतद्विषयप्रबोधः प्रयाति वेदान्तनिषेवणेन ।।' (श्लो.वा.
==End of OCR for page 4==

==Start of OCR for page 5==
तत्त्वमुक्ताकलापः
142
निरा.1-5.148) इति आत्मविषयो निर्णयः वेदान्ताश्रयणेनैव भवेदित्याह । एतच्छब्दस्तत्र आत्मपरः ।
अतश्च वेदान्ते यथोच्यते, तथैव वक्तव्यम्, न त्वन्यानुकरणं युक्तमित्यभिप्रायः । प्रायः सिद्धान्ते दीप-
दीपप्रभादृष्टान्तेनात्मनो ज्ञानस्वरूपस्य सतो ज्ञानाश्रयत्वस्याङ्गीकारात्, दीपस्य प्रभाविशिष्टद्रव्यत्वात् संकोच-
विकासौ कूर्माङ्गभङ्गविकासन्यायेन सहजौ, न दोषावहौ। अयमर्थोऽग्रे (श्लो.5) विस्तरेण विचार्यते ।।
ररक्षात्मानमेवं स भट्टोऽतिचतुरो कृती! । वेदान्तिनस्तु कुर्वन्ति केशाकेशि निरन्तरम् ।।
जिज्ञासुलोकः किं कुर्यात् ? कि श्रद्धैवोत्तरं भवेत् । विचारशास्त्रं किं तर्हि निरस्यामो महार्णवे ।।
पूर्वग्रहादिकं त्यक्त्वा स्मृत्वा तं भक्तवत्सलम् । विश्लेषितुं समस्यां तां कथञ्चित्तु यतामहे ।।
सिद्धान्ते - का वा सा श्रुतिः? या सर्वं भारं वोढुं क्षमा? आचार्यैस्तु वृत्तौ 'न विज्ञातुर्विज्ञाते-
र्विपरिलोपो विद्यते' (बृ.6-3-30) इत्येकैव श्रुतिरुदाहृता । सा तु सुषुप्तिकालिकस्थितिवर्णनपरा । तदानीं
धर्मभूतज्ञानस्याननुभवात्, तस्य विपरिलोपो न विद्यते इति कथनमनुभवविरुद्धमिति धर्मिज्ञानपरं तत्परै-
र्वर्णितम् । एवमत्यन्तविवादग्रस्तमिदम् । अत्यन्तावश्येके विषये वृत्तिरप्यत्यन्तकृशेत्यप्यवधेयम् ।।
सांप्रदायिकास्तु 'अविनाशी वा अरेऽयमात्मानुच्छित्तिधर्मा' (बृ.6-5-14) इति श्रुतिमेव
धर्मभूतज्ञाननित्यत्वपरं वर्णयन्ति । अत्र 'अरे' इति मैत्रैय्या याज्ञवल्क्येन संबोधनम् । अयमात्मा अविनाशी =
नाशरहितः नित्यः; तथा अनुच्छित्तिधर्मा च । अनुच्छित्तिः = उच्छित्यभावः, सः धर्मः यस्येति हि समासः।
तेन आत्मनः उच्छित्यभावः सिद्धयेत्; धर्मस्य ज्ञानस्य नित्यत्वं कथं सिद्धयेदिति न शङ्कयम्; 'अविनाशी'
इति पदेनैव आत्मन उच्छित्त्यभावस्य सिद्धया पौनरुक्त्यापत्तेः । अतः न उच्छित्तिः = नाशः यस्य सः,
अनुच्छित्तिः, नित्य इत्यर्थः । तादृशो धर्मः यस्य सः, अनुच्छित्तिधर्मा इत्येव विग्रहो वाच्यः । तेन तस्य
धर्मस्य ज्ञानस्यापि नित्यत्वं सिद्ध्यतीति नित्यधर्मभूतज्ञानवानित्यर्थः । एवं श्रुत्या आत्मनः, तद्धर्मभूत-
ज्ञानस्यापि नित्यत्वमभिहितमिति अन्यतरपरित्यागशङ्काया नावकाश इति भावः ॥
ननु विनाशपदेनादर्शनमात्रं सिद्धयेत्, न वस्तुस्वरूपनिवृत्तिः । 'नश अदर्शने' इति हि धातुः ।
यथा मृत्पिण्डस्य घटरूपेण परिणामे, मृत्पिण्डादर्शनम् । दीपादेश्शान्तौ तु वस्तुस्वरूपोच्छेद एव दृष्टः ।
एतादृशोच्छेदाभावः 'अनुच्छित्तिधर्म' पदेनोच्यते । अतः सान्वयनिरन्वयविनाशद्वयाभावस्तेन सिद्ध्यतीति न
पौनरुक्त्यमिति चेत्, प्रथमसर (श्लो.31) एव नाशद्वयनिराकरणात् सर्वोऽपि नाशः सान्वय एव । अतः 'न
विद्यते उच्छितिः विनाशः यस्य सः, अनुच्छित्तिः = नाशरहितः = नित्यः, तादृशः धर्मः यस्येति'
बहुव्रीहिगर्भबहुव्रीहिणा धर्मस्य ज्ञानस्य उच्छित्यभावः कथ्यत इत्येव साधु । एवं 'न विज्ञातुः विज्ञातेर्विपरिलोपो
विद्यते' (बृ.उ.6-3-30) विज्ञातुः आत्मनः या विज्ञातिः ज्ञानं विद्यते, तस्य लोपाभावः श्रुत्याभिधीयते ।
आत्मनः स्वप्रकाशत्वात् ज्ञानरूपत्वम्, ज्ञानाश्रयत्वं च श्रुत्याभिधीयत इति धर्मस्य, धर्मिणश्च नित्यत्वं
श्रुत्युक्तत्वादविरुद्धम् । 'उपयन्नपयन्' इत्यादेर्निदिष्टमुत्तरं तु ब्रह्मोपादानत्वप्रकरणे (नायक.25) भविष्यति ।।
ननु भोः ! किमिदं भवन्तोऽपि शब्देनैव तृप्यन्ति ! दीपादावुभयविधनाशस्यावर्जनीयतायाः 'दीपादीनां
कदाचित्' (जड.31) इत्यादौ भवतैव प्रतिपादनात् । निरन्वयविनाशनिराकरणपूर्वकं सान्वयविनाशस्थापन-
==End of OCR for page 5==

==Start of OCR for page 6==
143
जीवसरः
मात्रेण लोकानुभवो न हि निराकर्तुं शक्यः, 'दीपादावुभयविधध्वंसे दृष्टेऽपि' इत्यङ्गीकारात् । 'दीपादि'
इत्यादिपदेन शरीरपरिग्रहः । शरीरं हि प्रतिक्षणमवयवोपचयापचयशालीति सर्वसंप्रतिपन्नम् । क्रियाऽतिरिक्तः
पदार्थोऽस्ति न वा? इति विचारे सत्यपि क्रियाया आशुतरविनाशित्वं सर्वसंप्रतिपन्नम् । अत एव किल
'चिरध्वस्तं फलायालं न कर्मातिशयं विना' (न्या. कु.1-9) इति न्यायावतारः । अतो विनाशस्य सान्वयत्व-
स्थापनमात्रेण विनाशद्वैविध्यमनिवार्यम् । किमधिकोक्त्या ! 'वि (प्र) ज्ञानघन एवैतेभ्यो भूतेभ्यस्समुत्थाय
तान्येवानुविनश्यति' (बृ.4-4-12, 6-5-12) इत्येतावतैवातृप्यन्ती भगवती श्रुतिः 'न प्रेत्यसंज्ञास्ति' इत्यप्यनु-
गायति । अत्र 'विनश्यति' इति पूर्वरूपादर्शनकथनेन रूपान्तरेण दर्शनसिद्धया सान्वयविनाशः, 'न प्रेत्य
संज्ञास्ति' इति निरन्वयविनाशश्च विवक्षित इति स्पष्टम् । 'भस्मीभूतस्य देहस्य पुनरागमनं कुतः?'
इत्ययमंशः 'न प्रेत्य संज्ञास्ति' इत्यनेनाभिधीयते । 'नश अदर्शने' इति धातुना कुत्रचिददर्शनमात्रम्, न
संपूर्णासत्ता इति 'विनश्यति' इत्यस्याभिप्रायः । देहादेश्च प्रतिक्षणमुत्पत्तिविनाशशालित्वेऽपि देहे भस्मीकृते
नैवं प्रतिसन्धानादिसंभवः । प्रतिक्षणं विनाशः, भस्मीकृते तु देहे उच्छेद इति हि तारतम्यं सर्वानुभव-
सिद्धम् । एतादृशो द्विविधोऽपि नाश आत्मनि नास्तीत्यपि अवश्यं वक्तव्यम्, कूटस्थनित्यः खलु सः ।
अतः ‘अविनाशी वा अरेयमात्मा' इति सान्वयविनाशो निराक्रियते, 'अनुच्छित्तिधर्मा' (बृ.6-5-14) इति
निरन्वयविनाशो निराक्रियते । अत एवात्र 'उच्छित्ति' पदस्वारस्यमपि । शरीरनाशे हि 'शरीरोच्छेद'
पदं प्रयुज्यत एव लोके । अतश्च 'न उच्छित्तिः = अनुच्छित्तिः' इति तत्पुरुष एव स्वरसः । गत्यन्तराभावे
हि गुरुर्बहुव्रीहिस्सह्यः ।।
किञ्च 'न विद्यते उच्छित्तिः यस्य' इति बहुव्रीहौ 'यस्य' इत्यत्र यच्छब्दार्थः कः? धर्मभूतज्ञानमेवेति
चेत् ? किं तत्र नियामकम् । 'धर्म' पदमेवेति चेत् तद्धि साधारणं पदम्, न तु ज्ञाने रूढम् । प्रत्युत ज्ञानस्य
ज्ञानाश्रयत्वासंभवात् प्रत्यक्त्वस्वयंप्रकाशत्वादिधर्मैस्सावकाशं तत्पदं धर्मभूतं ज्ञानमेव 'वक्तीति न स्वरसम् ।
भगवद्रामानुजवेदान्तदेशिकादिभिस्तथोक्तत्वात् प्रश्नानर्ह तदिति चेत्, तर्हि 'स्वगोष्ठीनिष्ठः समयः'
इत्युपहासास्पदमेव तत्स्यात् । गुरुवचनेषु श्रद्धात्यन्तमावश्यकीति चेत्,
श्रद्धां निष्ठां तितिक्षां वा जानाम्यावश्यकीं नृणाम् । तथैवावश्यको नृणां विचारो बुद्धिजीविनाम् ।।
विचारशास्त्रं व्यर्थं स्यादन्यथा व्यासकर्तृकम् । अतः श्रद्धादिदार्थ्यार्थं विचारो न निवार्यते ।।
अत एव किल प्रोक्तमृषिभिः दीर्घदर्शिभिः । शास्त्रज्ञानं बहुक्लेशं बुद्धेश्चलनकारणम् ।।
मध्ये पलायनं नैव धीराणां युज्यते सताम्। आचार्याणां कृपा स्याच्चेत् किं वा स्याद्दुर्गमं वद ॥
हित्वा पूर्वग्रहादीनि चिन्त्यतां गहनं मुहुः । समर्प्यतां च सर्वस्वं मार्गस्तु सुलभो भवेत् ।।
पश्यन्तु श्रुतिवाक्यानि – 'सर्वं तं परादाद्योऽन्यत्रात्मनस्सर्वं वेद' 'इदं सर्वं यत्दयमात्मा' (बृ.4-4-
6, 6-5-7) 'स वा अयमात्मा ब्रह्म विज्ञानमयो मनोमयः प्राणमयः धर्ममयोऽधर्ममयः सर्वमयः' (बृ.6-4-
5) इत्यादीनि । श्रुतानीदृशानि वाक्यानि शतशः । सन्ति किल व्याख्यानानि विविधानि । को निर्णयः कथञ्च
इत्येव पृच्छामः । सत्यम् -
==End of OCR for page 6==

==Start of OCR for page 7==
तत्त्वमुक्ताकलापः
144
न व्याख्यानशतैर्वापि चर्चाभिर्वाऽसकृत्कृतैः । न प्रसन्नो भवेदात्मा विना सर्वसमर्पणात् ।।
शब्दारण्यं महादुर्गं त्यक्त्वा सर्वं समर्प्य च । सर्वप्रसादहेतुं तं प्रार्थयात्मप्रसादनम् ।।
तत्प्रसादात् परं सत्यं स्वयं ज्ञास्येत सुस्फुटम् । सर्वग्रन्थिविमोक्षादिः स्वयं स्यान्नात्र संशयः ।।
तस्यैव सुलभो होव आत्मा यं वृणुते स हि । तमेवैकं वृणु त्वं च त्यक्त्वान्यत्सकलं त्विह ।
स त्वात्मा तादृशायैव स्वात्मानं दर्शयेत् ध्रुवम् । त्यज हैतुकचर्चा त्वं प्रथमं सर्वनाशिनीम् ! ।।
ननु किमिदमत्र दैन्यम्, अत्यन्तं निष्कृष्य प्रदर्शनीये विषये विमतश्रुतिचरणशरणवरणं नाम?
समासशास्त्रदृष्ट्या तु भवन्निर्वाहः किष्ट एव । बहुव्रीहिगर्भबहुवीह्यपेक्षया हि तत्पुरुषगर्भः स्वरसः । अतः
दैन्यं दैन्यमेवेति चेत्, बालिशस्त्वं न जानासि वैदिकानामसदृशीं धीरताम् । 'तस्य धीराः' 'कश्चिद्धीरः'
'तमेव धीरो विज्ञाय" इत्यादिश्रुतिर्यतो न दृष्टा त्वया । भोः वैदिकंमन्य !
पाञ्चालिकां किं प्रर्दर्थ्य बिभीषयसि वैदिक ! न कपोता वयं नापि शुका उत्तरमुच्यताम् ।।
मृत्योर्मृत्युं प्रपन्ना ये वैदिकास्तानृते भुवि । धीरः को वा भवेत्पूर्वदेवस्त्वं नैव वेत्सि तत् ।।
वाग्विलासं वृथा त्यक्त्वा तूत्तरं सम्यगुच्यताम् । जानीमो भवतो भावं श्रूयतां सावधानतः ।।
एवं चेन्निर्विकारत्वं कथं तस्येति चेच्छृणु । कूर्माङ्गभङ्गन्यायेन तत्त्वमत्र विचिन्त्यताम् ।।
गम्भीरत्वाद्विचारस्य तथेदंप्रथमत्वतः । यथाशक्ति कथञ्चिच्च वक्ष्यते परमं रहः ।।
अत्रेत्थमस्य विचारस्य प्रथमोऽवतारः - आत्मतत्त्वस्वरूपनिर्णयः 'अनुच्छित्तिधर्मा' पदार्थनिर्णयाधीन
इति प्रथममवधेयम् । अनुच्छित्तिधर्मपदार्थनिर्णयश्च तद्विग्रहनिर्णयाधीनः । तत्र 'धर्मादनिच् केवलात्' इत्यनु-
शासनात् उत्तरत्र बहु‌व्रीहेरविवादत्वेऽपि 'अनुच्छित्ति' पदे कथं विग्रहः? उक्तमेव किल तत्रापि बहुव्रीहि-
रिति । कथमाचार्योक्तावपि न समाश्वासः?
नूनं ममास्ति विश्वासः समाधेयः परः कथम्? नञ्तत्पुरुषमाहुर्ये ज्ञानमात्रात्मवादिनः ।।
आहत्य, प्रथमं पश्य विवादं पदनिर्णये । उत्तरं स्वमतश्रद्धा यदि सर्वत्र तद्भवेत् ॥
विचारशास्त्रं सर्वं च व्यर्थमित्येव कथ्यताम् । तथैवेत्युत्तरं चेत्ते, जडानां लक्षणं हि तत् ।।
यदपि तत्पुरुषसमासे पौनरुक्त्यमित्युक्तम्, तदप्यनुपदमेव पर्यहारि । नन्विदं बौद्धवासना-
मूलकमिति चेत्, न । “दीपादीनां कदाचित्सदृशविसदृशाशेषसन्तत्यपेते ध्वंसे दृष्टेऽपि' (जड. श्लो.31) इति
भवतैव नाशे वैलक्षण्यस्योपपादनात् । सूत्रकारैरेव 'प्रतिसंख्याप्रतिसंख्यानिरोध' (ब्र.सू.2-2-21) इत्यत्र
विनाशद्वयवर्णनात् । दृष्टस्यार्थस्य दुरपह्नवत्वाच्च । सावकाशप्रत्यभिज्ञो एको नाशः, निरवकाशप्रत्यभिज्ञोऽपरो
नाशः । आद्यो घटनाशादिः, द्वितीयो दीपनाशादिः । एतादृशोभयविधनाशनिषेधस्य आत्मन्यावश्य-
कत्वात् । तत्पुरुषस्तमासापेक्षया बहुव्रीहिस्तु जघन्य एवेति न्यायसिद्धम् । अन्ततः -
व्याख्याभेदावकाशस्य सत्त्वे, मानं कथं भवेत् ? भवन्मतेऽर्थे तच्छब्दस्त्वन्यथासिद्ध एव हि ।।
सिद्धान्ता निखिला ह्यद्य व्याख्यारीतेः प्रभेदतः । दृश्यन्ते, तत्कथं भारश्शब्दस्योपरि धार्यते ।।
==End of OCR for page 7==

==Start of OCR for page 8==
145
जीवसरः
ननु शब्दैकसमधिगम्यत्वं ब्रह्मणस्सर्ववेदान्तिसंमतम् । स न्यायो जीवविषयेऽप्यन्वीयतामिति चेत् ;
तद्युच्यतां सिद्धान्तभेदः किंमूलक इति । सर्वेऽपि स्वमतमेव श्रुतिसंमतं वदन्ति । श्रद्वैव चेदुत्तरम्, तदपि
तेषामपि समानम् ।।
पूर्वपक्षो बलिष्ठोऽभूदुत्तरं दुर्बलं बत । तत्तादृशाः खल्वाचार्याः ब्रूयुरेवं कथं ? वद ॥
अतोऽस्ति तेषां हृदये हयग्रीवकृपावताम् । अन्विष्यतां रहस्यं किं त्वत्र स्यात्तपसा धिया ।।
ननु परमरहस्यानां वेदैकसमधिगम्यत्वं हि शास्त्रयोनित्वाधिकरणन्यायसिद्धम् । तदनुसारेणाचार्यैरपि
'निगममितो गौरवं नास्य भारः' इति कथने कं दोषं पश्यति भवान् ? शान्तं पापम् ! किमुच्यते
'आचार्यवचने कं दोषं पश्यति?' इति? आशयानभिज्ञो भवान् । तत्तादृशः कवितार्किकसिंहः सर्वतन्त्रस्वतन्त्रः
विद्याधिदेवेन स्वयंवृत आचार्यसार्वभौमः अनवसर एव तादृशं प्रबलमाक्षेपं स्वयमुत्थाप्यालंकृत्य, एवं
व्याख्यानान्तरावकाशप्रदं वचनं प्रदर्श्य दूरं गच्छति कुतः ? वृत्तौ कियद्विंभतेऽयमन्यत्र । अत्र तु
द्वित्रपङ्किःः प्रदर्श्य मौनी बभूव कथम्? इत्यालोचयितुमप्यशक्तानां श्रद्धाजडानां भवादृशामाचार्याशयान्वेषणा-
सामर्थ्यम्, असमर्थञ्च व्याख्यानं वीक्ष्य -
स्मृतावागच्छति वचः वाल्मीकेरद्भुतार्थकम् । 'संस्कारेण यथा हीनां वाचमर्थान्तरं गताम् ।।'
कियदर्थवती गाथा प्राचां पश्यातिसुन्दरा । 'गुरोश्शापस्तु शिष्यः स्यात्'? इत्याद्या बहुधा श्रुताः ।।
तस्याचार्यवरेण्यस्यानुग्रहाद्वच्मि पश्य भोः ! क्रमेणावहितो भूत्वा जाड्यं त्यक्त्वावधारय ।।
इत्येवं प्रथमस्त्वत्रावतारः, शृणु चेतरत् । आन्तं च सावधानं च धारयैतत् पुनः पुनः ।।
धृत्वेदं भव सज्जस्त्वं विचारेऽस्मिन्ननन्तरम् । दर्शयामो द्वितीयं चावतारमतिनूतनम् ।।
शास्त्रयोनित्वन्यायश्च विस्तरेण विचार्यते । द्रक्ष्यसि ह्यग्रिमसरे तत्प्रसङ्गे, निरीक्ष्यताम् ।।
नानाविधानां व्याख्यानां विरुद्धानां परस्परम् । पश्यतां किल संन्यासः कुत्र वोपकरिष्यति ।।
श्रद्धैवात्रोत्तरं स्याच्चेत् तन्मार्गे गच्छ मा चिरम् । जाड्यं श्रद्धा च पर्यायौ न जात्वित्यवधारय ।।
वरमर्धविचारात्तु जाड्यं यत् सहजं नृणाम् । न हि कूपार्धतरणं कस्यचित्स्यात् सुखावहम् ।।
यथाशक्तिविचारस्तु कूपार्धतरणायते । शास्त्रज्ञानं बहुक्लेशमित्यादि वचनं स्मर ।।
प्रथममिदमुच्यताम् - कस्येमे शरीरेन्द्रियप्राणमनोविज्ञानात्मवादाः? कः संशयः? प्रसिद्धमेवेदमेते
चार्वाकमतभेदा इति । उक्तमत्रोपक्रम एव - चार्वाकमतमित्येकं मतमेव नास्ति, पण्डितैः कल्पितमिति।
कथमेवमुच्यते - आचार्यैरवात्रश्लोकावतरणिकायां चार्वाकनामैवोल्लिखितम् ? सत्यम्, तत्राप्युक्तम् - पूर्वमेव
पण्डितकुलकल्पितास्ते पक्षा इति । तर्हि कथमाचार्यैः खण्ड्यन्ते? तत्तावन्मात्रात्मकत्वमात्मनः खण्ड्यते
नास्तिक्यपरिहाराय ।।
किं तर्हि शरीराद्यात्मवादः प्रामाणिकः? 'अहं स्थूलः' अहमित्यादिप्रतीतिः कथमित्युच्यतां ?
उक्तमेव किल 'निष्टप्ते लोहपिण्डे हुतवहमतिवत्' इति । दृष्टान्तस्तु समीचीनः । दाष्र्टान्तिके कथं
समन्वयः? जीवात्मा अणुरित्युच्यते । अतो धर्मभूतज्ञानस्य व्याप्तिरेव शरीरे वाच्या । धर्मभूतज्ञानं तु पराक्,
==End of OCR for page 8==

==Start of OCR for page 9==
तत्त्वमुक्ताकलापः
146
न प्रत्यक् । अतस्तेन शरीरे कथं प्रत्यक्त्वमारोप्येत । तर्हि आचार्यैः कथमुक्तं इति चेत्, तदेव जिज्ञासया
पृच्छ्यते । अनुभवः कथं निर्वाह्यः? इत्येव जिज्ञासा । अहमर्थ एव खलु सर्वव्यवहाराणां निर्णायकः
मूलभूतः स्वयंप्रकाशः पदार्थः । तादृशोऽहमर्थोऽपि भ्रमरूपो यदि व्यभिचरितः स्यात्, तर्हि कुत्र समाश्वासः?
आः स्मृतम् ! अत एवोक्तमास्माकीनैः अहमर्थो नाखण्डः पदार्थः, किन्तु प्रत्यक्परागर्थमिश्रित
एवेति । अत एव वयमपि समाश्वसिमः । भो ब्रह्मन् ! किं श्रूयते इयं लोकोक्तिः ? 'कृतश्च शीलविध्वंसः न
चानङ्गश्च साधितः । आत्मा च लघुतां नीतः तच्च कार्यं न साधितम् ।।' (न्या. मं.) इति ।।
अत एवाह भगवान् स्वधर्मे निधनं वरम् । न वा व्याधिश्च शान्तः स्यात् परधर्मसमाश्रयात् ।।
न हि 'अहमि' त्यनुभवे सुसूक्ष्ममीक्षणेऽपि परागंशं प्रत्येति कश्चित् । परागर्थो वा कथं स्वयं
भासेतेत्येव समस्या । 'अयो दहति' इत्यादौ हि अयोऽपि पश्यति, दाहमप्यनुभवति । द्वयमपि पराक् ।
बालानां भ्रमेऽपि, विवेकिनो जानन्त्येव । नैवं प्रकृते । तर्हि का गतिरिति चेत् - प्रथममिदं चिन्त्यतां -
निमीलितचक्षुषः, गाढान्धकारे वर्तमानस्य वा 'अहमत्रास्मि, इदं कुर्वन्नस्मि' इति स्वशरीरस्थितिः, तच्चलनादिकं
वा स्पष्टं किल ज्ञायते, तत्कथमिति । बाह्येन्द्रियैस्तदसंभवि । मनस्तु बाह्ये न स्वतन्त्रम् । अथापि कथं
तदा शरीरभानम् । शरीरं तु जडम् । तत्कथं स्वयंप्रकाशेत? स्वयं जडमपि स्वप्रकाशेन ज्ञानेन व्याप्तत्वात्
तथेति चेत्, 'ज्ञानेन' इति किमुच्यते? धर्मः, उत धर्मी? धर्मस्तु न प्रत्यक् । धर्मी तु अणुः । भानं तु
मध्यमपरिमाणस्य शरीरस्य ।। इदं सर्वं मनसि कृत्वैवातिजागरूकोऽसावाचार्यसार्वभौम उपक्षिपत्या-
क्षेपम् – 'धीर्नित्या यस्य' इत्यादिना । आक्षेपस्तु बलवान्, समाधानं त्वतिदुर्बलम् । अनेन प्रकृतसमस्यायाः
कः परिहारः?
यत्र वेदः प्रमाणं स्यादतिशङ्का कथं भवेत् ? सत्यम्, परं तु व्याख्यानभेदात् कलुषिता मतिः ।।
कस्य स्यात् कुत्र विश्वासः ? श्रद्धा चेदुत्तरं बत! विज्ञानान्वेषणेनैव निर्णेयं तर्हि वस्तु सत् ॥
आत्मा त्वहमर्थ इत्यत्र नास्ति कस्यापि विवादः, यतः 'अहम्' इति प्रत्यक्प्रकाश एव कश्चन न
स्याद्यदि, तर्हि सर्वविधव्यवहारोऽपि नूनं लुप्येत । नैरात्म्यवादः, अहमर्थानात्मत्ववादश्च विस्तरेण पर्यालोचितः
(श्लो.2)। अहंत्वमेव प्रत्यक्त्वम् । प्रत्यक्त्वानुभवश्च परमात्मनि विश्राम्यतीति च भूमाधिकरणभाष्यसिद्धम्
(ब्र.सू.1-3-8) । पर्यवसानं परमात्मनि चेत् प्रारम्भः कुत्रेत्यपि प्रश्न उदेत्येव । लोकानुभवदृष्ट्या शरीर
एवाहंप्रत्ययस्योपक्रमस्सर्वेषामिति नास्ति विवादः । अत एव तैत्तिरीयानन्दवल्लयपि स्थूलारुन्धतीन्यायेन
अन्नमयादुपक्रम्य आनन्दमये विश्राम्यति । समनन्तरं प्रवृत्ता भृगुवल्लत्यपि अन्नमयात्मन उपक्रम्य, आनन्दमयात्मनि
विश्राम्यति । अत्र मयट्प्रत्ययः कथमित्यादिविचारस्त्वन्यः शब्दशास्त्रानुबन्धी । अध्यात्मं तु केवलार्थानुभव-
प्रधानम् । कथमत्र शब्दप्रयोगचर्चाया अवकाशः ? शब्दः खल्वनुभवमनुधावति, अनुभवश्चार्थम् । अत
आत्मोपदेशपरंपरा शरीरात्मवादोपक्रमा । व्यक्तिविशेषदृष्ट्या अपवादरूपेण पुत्रगेहात्मवादानां संभवेऽपि
देहात्मवाद एवोत्सर्गसिद्धः । अनहमि देहे कथं भवत्यहंप्रत्यय इति शंकायां तप्तायसि वह्निबुद्धिवदित्याचार्यैः
==End of OCR for page 9==

==Start of OCR for page 10==
147
जीवसरः
समाधानेऽपि, देहे धर्मभूतज्ञानस्यैव व्याप्त्या, अस्य च प्रत्यक्त्वाभावेनानुपपत्तिः प्रादर्शि । एतत्परिहारोद्देशेनैव
धीर्नित्या यस्य पक्षे इति श्लोकोऽपि प्रवृत्तः । परन्तु -
न बुद्धिभेदं जनयेत् वासनापीडितं जगत् । मा भूदुभयतो भ्रष्टमित्युदासि दयालुभिः ॥
'यत्रोदासी'ति यत्त्रोक्तं ग्रन्थान्थे ह्येभिरेव च । इदं निदर्शनं तस्येत्येवं भाति, विलोकय ।।
तमोमयमभूत् सर्वं ज्ञानं क्षीणं हि सर्वशः । युगसन्धिं विलोक्याद्य कथ्यते तदनुग्रहात् ।।
प्रायस्सर्वासूपनिषत्सु अस्माकं जगन्मूलतत्त्वस्य च संबन्धनिरूपणाय सृष्टिप्रक्रिया येन केन प्रकारेण
प्रतिपाद्यत इति सर्वविदितम् । ब्रह्माधिष्ठिता हि प्रकृतिर्महदादिक्रमेण चतुर्विंशतितत्त्वात्मना परिणमत इत्यपि
प्रायस्सर्वसम्मतम् । अन्तिमम् च तत्त्वं पृथिवी । 'तेजोऽतस्तथा ह्याह' (ब्र.सू.2-3-10) 'आपः' (11)
'पृथिवी' (12) इति सूत्रैरपीदं दृढीकृतम् । परन्तु तैत्तिरीये 'आत्मन आकाशस्सम्भूतः' (तै.उ.आ.१)
इत्यारभ्य 'अद्भयः पृथिवी' इति सृष्टिनिरूपणं न परिसमाप्यते । अनन्तरमपि 'पृथिव्या ओषधयः ।
ओषधीभ्यो अन्नम् । अन्नात् पुरुषः' इति पुरुषसृष्टिरपि प्रतिपाद्यते । कुतः पृथिवीसृष्टावेव न विरमति
श्रुतिः? इति सम्यगालोचनीयम् । एवं सृष्ट्युपदेशस्योद्देशश्च कः? किमियं काकदन्तपरीक्षा ? इत्यप्या-
लोचनीयम् । तत्त्वानां सृष्टेः पृथिव्यां पर्यवसानेऽपि सृष्टिप्रवाहः पृथिव्यां न परिसमाप्तः, यतः सा तु
समष्टिरूपा । व्यष्टिसृष्टिरपि सृष्टिपदार्थान्तर्भूतेति 'तद्धेदं तर्हाव्याकृतमासीत्तन्नामरूपाभ्यां व्याक्रियत'
(बृ.उ.3-4-7) इति स्पष्टमुच्यते । नामरूपव्याकरणमिति व्यष्टिसृष्टिरूपम् । अत एवेयं व्यष्टिसृष्टिः
परब्रह्मकर्तृका, उत चतुर्मुखकर्तृका? इति संशयवारणाय संज्ञामूर्तिक्कुप्त्यधिकरणम् (ब्र.सू.2-4-17)
प्रवृत्तम् । एतदधिकरणावतरणिकायां श्रीभाष्ये इदं स्पष्टम् । अतो व्यष्टिसृष्टिरपि परमात्मकर्तृकैव । तर्हि
व्यष्टिसृष्टेः समाप्तिः कुत्र? आप्रलयं व्यष्टिसृष्टिरेवेति चेत् सृष्टिप्रलयावेव शिष्येताम्, स्थितिर्गलहस्तिता
भवेत् । ततश्च स्थितिकारणत्वं ब्रह्मलक्षणं न स्यात् । अतः व्यष्टिसृष्ट्यवधिरेवोच्यते – 'पृथिव्या
ओषधयः । ओषधीभ्यो अन्नम् । अन्नात् पुरुषः' इत्यनेन । न च तदुपर्यपि प्राणमयादीनां कथनादत्रैव कथं
विश्रान्तिरिति वाच्यम्, सृष्ट्युद्देशविवरणार्थमेव तेषां प्रवृत्तेः । अत एव 'स वा एष पुरुषोऽन्नरसमयः'
इत्यारभ्य प्रतिपर्यायं 'स वा एष पुरुषविध एव । तस्य पुरुषविधताम् । अन्वयं पुरुषविधः' इति पुनःपुनः
पुरुषविधत्वमनूद्यते, 'तस्यैष एव शारीर आत्मा' इत्यावर्त्यते च पुनःपुनः ।।
-
ऐतरेये चेदं स्पष्टं पुरुषसृष्टौ सृष्टिर्विश्राम्यतीति । तत्र हि देवानां सृष्ट्यनन्तरं 'ता एताः देवताः
सृष्टाः इत्यारभ्य 'तमशनायापिपासाभ्यामन्ववार्जत्' (ऐ.2-1) इति अशनायापिपासयोराविर्भावमुक्त्वा 'ता
एनमब्रुवन् । आयतनं नः प्रजानाहि । यस्मिन् प्रतिष्ठिता अन्नमदामेति' इत्यशनायापिपासाशान्त्यर्थं देवताभिः
प्रार्थितः परमात्मा प्रथमं 'ताभ्यो गामानयत्' इति गाः ससर्ज । तत्रातृप्ति पश्यन् अनन्तरं अश्वानसृजत् ।
तत्राप्यतृप्ति दृष्ट्वा मानवानसृजत् । मानवान् दृष्ट्वा देवतास्तृप्ता अभूवन्निति 'ताभ्यः पुरुषमानयत्, ता
अब्रुवन् सुकृतं बतेति पुरुषो वा व सुकृतम्' (ऐ. २) इति कथनात् सृष्टिः मानवसृष्टौ विश्रान्तेत्यभिहिता ।
==End of OCR for page 10==

==Start of OCR for page 11==
तत्त्वमुक्ताकलापः
148
मनुस्मृतावपि 'भूतानां प्राणिनः श्रेष्ठाः प्राणिनां बुद्धिजीविनः । बुद्धिमत्सु नराःश्रेष्ठाः' इति क्रमेण नराणां
सृष्टिस्सूच्यते । न चोपर्यपि 'नरेषु ब्राह्मणाः स्मृताः' इत्यादेः श्रवणात् कथं नरेषु विश्रान्तिरुच्यते इति
शंक्यम्, ब्राह्मणानामपि नरत्वेन योनिभेदाभावात् । सृष्टौ तारतम्यप्रदर्शनपूर्वकं सृष्ट्युद्देशकथनप्रकरणत्वात्
तस्य । अत एव सूच्यते इत्येवास्माभिरुक्तं अर्थादयमर्थस्सिद्ध्यतीत्यभिप्रायेण ।।
विषयदृष्ट्या प्रथमं भूतात्मनां आविर्भावः, ततः इन्द्रियात्मनाम्, प्राणात्मनाम्, मनआत्मनां च
क्रमेण विकासः । 'प्राणिनाम्' इत्यत्र प्राणशब्दो हि इन्द्रियाणामपि वाचकः । अनन्तरं मानवानां विकासः ।
ज्ञानार्थकात् मनधातोर्हि निष्पन्नानि मनः, मनुः, मनुज इत्यादिपदानि । अत्रैव सृष्टेस्समाप्तिः । अनन्तरं तु
'नरेषु ब्राह्मणाः स्मृताः' इत्यादिना मानवजन्मनः परमोद्देशभूतस्य मोक्षाख्यनिरतिशयपुरुषार्थावाप्त्यनुगुणो
ज्ञानविकासस्यारम्भः, अयमेव स्थितिकालः । अत एव 'ब्रह्मवेदिनः' इत्युपसंह्रियते । तदिदं स्पष्टमेवोच्यते -
'पुरुषे त्वेवाविस्तरामात्मा । स हि प्रज्ञानेन संपन्नतमः । विज्ञातं वदति, विज्ञातं पश्यति, वेद श्वस्तनम्, वेद
लोकालोकौ, मर्त्यनामृतमीक्षत इत्येवं संपन्नः । अथेतरेषां पशूनामशनायापिपासे एवाभिविज्ञानम्' (ऐ.आ.2-
3-2) इति । एतद्वचनात्पूर्वं स्थावरजङ्गमादिक्रमेणात्मनः आविर्भावः = विकासः प्रत्यपादि ।।
कियद्वा ब्रूयुराचार्याः शक्यं दिङ्गात्रदर्शनम् । श्रद्धया विनयाद्यैश्च शिष्टं ज्ञेयं तपोबलात् ।।
एवञ्च सृष्टेरन्तिमकक्ष्यायां वर्तमानस्य मानवस्य शरीरे भूतात्मा, इन्द्रियात्मा, प्राणात्मा, मनआत्मा,
विज्ञानात्मा च मिलिता वर्तन्ते । आनन्दमयात्माऽपि यद्यपि वर्तते, परन्त्वनभिव्यक्तः । अत एवं 'भूतात्मा
चेन्द्रियात्मा च बुद्ध्यात्मा च तथा भवान् । जीवात्मा परमात्मा च त्वमेवं पञ्चधा स्थितः ।।' इति वचनमपि
प्रवृत्तम् । अत्र 'आत्मा च परमात्मा च' इत्यपि पाठः । तदापि आत्मा जीवात्मैव । अत एव
जीवात्मदर्शनानन्तरमेव परमात्मदर्शनं संप्रतिपन्नम् ।।
अत एव 'एवमात्मात्मनि गृह्यते' (श्वे. 1-15) 'कालेनात्मनि विन्दति' (गी.4-38) इत्यादिवचनानि
सुज्ञातार्थानि । जगत्सृष्टौ तत्त्वशः जीवानां तारतम्याभावेऽपि, जीवस्य फलतः संघातरूपत्वात् तारतम्यम-
वर्जनीयम् । तारतम्यमेव सृष्टिः, साम्यमेव च प्रलयः । अतो विशिष्टेन रूपेण सृष्टा जीवाः प्रथमं
भूतशब्दवाच्या भवन्ति । जीवसत्त्वलक्षणचैतन्यमेव यथा न दृश्येत, तादृशसूक्ष्माणव एव 'भूतानि'
इत्युच्यन्ते । अचित्तत्त्वं यदैकं सूक्ष्माकारं भवति, तदैव अणुशब्दवाच्यं भवति । 'अनेन जीवेनात्मनानुप्रविश्य
नामरूपे व्याकरवाणि' (छां.6-3-2) इति नामरूपव्याकरणस्य जीवद्वारकत्वात् एकैकोऽप्यणुः स्थूलतोऽचिद्रूपः,
तत्र सूक्ष्मजीवसंबन्धः, अन्तर्यामिभूतपरमात्मसंबन्धश्चेति तत्त्वत्रयात्मक एव वर्तते । अनन्तरं प्राणस्या-
विर्भावः । तदानीं सः प्राणीत्युच्यते । अनन्तरमेकैकेन्द्रियविकासक्रमेण वर्धन्ते । स्थावराः एकेन्द्रियजीवाः।
त्वगिन्द्रियमेव वर्तते तेषाम् । ततो घ्राणेन सह द्वीन्द्रियाः शंखादयो भवन्ति । ततो रसनेन्द्रियेण सह त्रीन्द्रियाः
मक्षिकादयः । ततः श्रोत्रेन्द्रियेणसह चतुरिन्द्रियाः सरीसृपादयः । ततश्चक्षुषा सह पञ्चेन्द्रियाः पश्वादयः । ततो
मनसा सह षडिन्द्रिया मानवाः । एवं क्रमेणैव विकासो भवतीत्यादिकं पुराणादिषु वर्ण्यते । बुद्धेर्विकास एव
==End of OCR for page 11==

==Start of OCR for page 12==
149
जीवसरः
सृष्टेः परमं प्रयोजनम् । बुद्धिविकासस्य फलं तु क्रमशः परमात्मतत्त्वज्ञानम्, तेन च परमात्मप्राप्तिरित्येवं
सृष्टिचक्रं परिवर्तते । तदेतदुक्तम्- 'यथा सुदीप्तात्पावकाद्विस्फुलिङ्गाः सहस्रशः प्रभवन्ते सरूपाः ।
तथाक्षराद्विविधास्सोम्य भावाः प्रजायन्ते तत्र चैवापियन्ति' (मुं.2-1-1) इति । तत्राद्यजीवाणुदृष्ट्यैव 'तोयेन
जीवान् व्यससर्ज भूम्याम्' (म.ना. 1) इत्यादिवचनम् प्रवृत्तम् । विस्तरस्त्वन्यत्र ।
एतेन 'यःकारयति कर्माणि क्षेत्रज्ञं तं प्रचक्षते । यः करोति तु कर्माणि भूतात्मानं विदुर्बुधाः ।।
जीवसंज्ञोऽन्तरात्मान्यः सहजस्सर्वदेहिनाम् । येन वेदयते सर्वास्सुखदुःखादिकाः क्रियाः ।।' (12)
इति मानवं वचोऽपि व्याख्यातम् । अतो विज्ञानात्मेव भूतात्मापि स्वप्रकाशः ।।
एवञ्च प्रत्यगर्थस्य शरीरादिषु व्याप्त्या सर्वत्राप्यहं प्रत्ययः 'अयो दहति' इतिवदुपपद्यते । तावता
धर्मभूतज्ञानमेवानपेक्षितमिति तु न वक्तव्यम्, बाह्यानां घटादीनां ग्रहणार्थं तस्यावश्यकत्वात् । 'अहं ज्ञानवान्'
इत्याद्यनुभवात् । धर्मिज्ञानस्य घटादिविषयकत्वासंभवात् । नाप्यन्तःकरणधर्मभूतं गौणं ज्ञानमादाय निर्वाहसंभवः,
सांख्यप्रक्रियायाः उत्तरत्र (श्लो. 70,71,72) विमर्शनात् । स्वरसस्य लोकव्यवहारस्य कदापि बाधादर्शनाच्च ।।
ननु धर्मभूतज्ञानस्थान एव धर्मिणो निवेशस्यैव धीर्नित्या इत्यादिश्लोकतात्पर्यात्, पुनरतिरिक्तं
धर्मभूतज्ञानं किमर्थमिति चेत्, पूर्वश्लोकद्वयेन शरीरेन्द्रियमनः प्राणबुद्ध्यात्मवादानां प्रसक्तत्वात्तेषु अहं-
बुद्धेस्समर्थनार्थमेवैतच्छ्लोकप्रवृत्त्या तावत्येव पर्यवसानमाचार्यहृदयस्थं, न तु घटादिविषयकत्वमपि धर्मिण
एव भवत्विति । यदा च धर्मिज्ञानमेव संकोचविकासशीलम्, तदा एतादृशज्ञानोद्वलितं बुद्ध्याख्यं तत्त्वमेव
बाह्यवस्तुग्रहणाय समर्थमिति वक्तव्यम् । जीवस्य वस्तुतो विज्ञानात्मत्वात्, बुद्धेरपि विज्ञानरूपत्वं सृष्टिविज्ञान-
सिद्धम् । अत एव महत्तत्त्वावस्थाविशेषस्य बुद्धिरिति संज्ञेत्यादिकमन्यत्र विचारितम् । एवं जीवात्मनः
परमात्मांशवदेवेतरेषामप्यात्मनां तदंशत्वादेव 'त्वमेवं पञ्चधा स्थितः' इत्युक्तिः । अत एव 'स वा
अयमात्मा ब्रह्म विज्ञानमयो मनोमयः प्राणमयश्चक्षुर्मयः' (बृ.6-4-5) इत्याद्यपि संगच्छते । न च तर्हि
'चक्षुर्मयः' इत्यारभ्य 'सर्वमयः' इत्युपसंहारात्सर्वत्राप्यहंत्वं स्यादिति वाच्यम्, सर्वत्र ब्रह्मदर्शिनाम् 'अहमेवेदं
सर्वम्' इत्येवानुभवात् । सर्वात्मभावस्यैव परमकाष्ठात्वात् । अज्ञानिनां तु जीवे विश्रमः । अत एव च
तैत्तिरीयेऽपि प्रतिपर्यायम् 'तस्यैष एष शारीर आत्मा, यःपूर्वस्य' इति च स्वरसतस्संगच्छते ।।
एतदृष्ट्यैव 'विज्ञानघन एवैतेभ्यो भूतेभ्यस्समुत्थाय' इत्यादिश्रुत्वा स्वस्या मोहं प्रदर्शितवत्यै
मैत्रेय्यै 'नाहं मोहं ब्रवीमि, एतावदेव खल्वरे अलं विज्ञानाय' इति याज्ञवल्क्यस्यातिगंभीरतया प्रतिवचन-
मुपपन्नतरम् । भूतात्मानमारभ्य परमात्मपर्यन्तमात्मपरंपरायास्सत्त्वेन, भूतात्मवादस्य, औपाधिकत्वेऽपि प्रामाणि-
कत्वात् । न च तर्हि तस्य विनाशकथनं कथं घटेतेति शंक्यम्, अदर्शनस्यैव नाशपदार्थत्वात् । उत्तरत्र
'अविनाशी वारेऽयमात्मा' इति नित्यत्वप्रतिपादनाच्च । अत एव तावन्मात्रेण संशयो न निवर्तेतेति
'अनुच्छित्तिधर्मा' इति आत्मन उच्छेदाभावः कथ्यते । आत्मनश्शरीरानुगुणपरिणामे जैनमतात्को विशेष इति
चेत्, तावत्येवात्मनोऽपर्यवसानात्, कस्याञ्चिदवस्थायामेवात्मनस्तथात्वात्, परमात्मनोऽप्यात्मशब्दार्थत्वात्,
==End of OCR for page 12==

==Start of OCR for page 13==
तत्त्वमुक्ताकलापः
150
प्रत्यगर्थपरंपरायाः परमात्मनि पर्यवसानस्य भूमाधिकरणे भाषितत्वात् । एतदर्थस्य जैनैरनङ्गीकाराच्च न
जैनमताविशेषः । न च स्वरूपपरिणामवादस्य बहुधा निराकरणं तर्हि कथमिति शंक्यम्, अन्तर्यामित्वेन
परिणामस्यात्माधिकरणे वर्णितत्वात्, नायकसरेऽस्य विस्तरेण परीक्ष्यमाणत्वाच्च । एतत्सर्वं करतलामलक-
वत्पश्यद्भिरेव भगवद्भाष्यकारैः 'भेदो वाऽभेदो वा द्वयात्मकता वा कोऽयमर्थस्समर्थितः?' इति स्वयं
पर्यनुयुज्यापि, विषयस्यातिगंभीरत्वात् 'सर्वस्यापि श्रुतिवेद्यत्वात् सर्वं समर्थितम्' इत्यनुगृहीतं वेदार्थसंग्रहे
तत्कालानुगुणम् ।।
ननु तत्रैवोपरि शरीरशरीरिभाव एवाभेदवाक्यस्य मूलमित्युक्तं किलेति चेत्, अयि भोः ! गण्डस्यो-
परि संवृत्तं पिटकं त्वमेव न जानीषे । स्पष्टमुच्यताम्- 'अभेदवाक्यं समर्थितम्' इत्युक्तं वा 'अभेद-
स्समर्थितः' इत्युक्तं वा! किं तर्हि शरीरशरीरिणोरभेदः? नाहं वदामि, त्वयैव वक्तव्यम् । जीवः खलु
परमात्मनः शरीरम् । एवं तयोरुपादानोपादेयभावोऽप्यस्ति । तयोः कथमवस्थानमित्यत्र 'सर्वव्यापिनमात्मानं
क्षीरे सर्पिरिवार्पितम्' (श्वे.1-16) इति वीक्ष्यताम् । क्षीरे सर्पिर्वर्तते, न वा? नो चेदसत्कार्यवादापत्तिः ।
अस्ति चेत्, प्रदर्शय । 'स्वदेहमरणिं कृत्वा प्रणवं चोत्तरारणिम् । ध्याननिर्मथनाभ्यासद्देवं पश्येन्निगूढवत् ।।'
(श्वे.1-14) इत्यवलोक्यताम् जीवात्मवदेव भूतात्मपर्यन्तमेवावलोक्यताम् । 'आत्मनमरणिम् कृत्वा'
इत्यस्योपक्रमः 'स्वदेहमरणिं कृत्वा' इति । स्वदेहम् = भूतात्मानमारभ्य जीवात्मपर्यन्तं ज्ञात्वाऽनन्तरमन्ते
'आत्मानम्' इति पठ्यताम्। 'एवमात्मात्मनि गृह्यते' 'आत्मन्येवात्मानं पश्येत्' 'तत्स्वयं योगसंसिद्धः
कालेनात्मनि विन्दति' इत्यादिकमवलोक्यताम् ।।
अपि चात्रात्यन्तमवधेयमिदम् - वस्तुतः शरीरशरीरिणोस्संबन्धः न केवलं संयोगः, अपि
त्वपृथक्सिद्धिः = अविनाभावः । यथा वा 'क्षीरे सर्पिरिवार्पितम्' इत्यनेन क्षीरे दध्यादिक्रमेण सर्पिर्दृश्यते,
तथैव भूतात्मानमारभ्य परमात्मपर्यन्तदर्शनम्, एषां सर्वेषामविनाभावोऽपि । इदं सर्वं क्रोडीकृत्य यदि गहनं
चिन्त्यते, तदा सर्वं स्वयं स्पष्टं भवेत् गुर्वनुग्रहात् ।।
एतावदेव पर्याप्तं सुधियां दिक्प्रदर्शनम् । ज्ञायतामवधानेन स्वात्मनोऽनुग्रहात् त्वया ।।
इदं सर्वं हृदि निधाय 'पुरुषे त्वेवाविस्तरामात्मा' इत्याद्युक्तमपि विमृश्यताम् ।।
आरोह त्वमुपर्युपर्यान्तं स्वीयप्रयत्नतः । सहकुर्यात् कियद्वान्यः धीर ! गच्छोपरि क्रमात् ।।
किं न श्रुता गाथा 'नारिकेलमधिरोहतः कियद्दूरं पृष्ठावलंबनम्' इति । अग्रे (श्लो. 42) पुनः पश्य ।।
देवास्तिष्ठन्ति साहाय्ये तवान्तर्गच्छतः पथि । देवास्सर्वेऽप्यस्य बलिमाहरन्तीति हि श्रुतिः ।।
नन्वेवं तर्हि शरीरात्मवादखण्डनं सर्वेषां कथमिति चेत्, उक्तमुत्तरम्। भूतात्मा खलूपक्रमः । उपक्रम
एव न विश्रान्तव्यम्, उपर्युपरि गन्तव्यमिति स्मारणार्थमेव। अत्रैव स्थित्वा खण्डनादिना न कोऽपि लाभः ।।
स्थूलारुन्धत्याख्यनयः प्रसिद्धो न श्रुतस्त्वया । येनैवं पृच्छसि ब्रह्मन् ! पृच्छ वृद्धान् बहुश्रतान् ।।
किं वा मन्यन्त एते हि विद्वांसोऽध्यात्मपद्धतिम् । आत्मा किं वर्तते ग्रन्थे कुड्ये वान्विष्यतां वद ।।
==End of OCR for page 13==

==Start of OCR for page 14==
151
जीवसरः
ननु 'निष्कलं निष्क्रियं शान्तं निरवद्यं निरञ्जनम्' (श्वे.6-19) 'केवलो निर्गुणश्च' (श्वे.6-11)
'असंगो ह्ययं' (बृ.6-3-15) इत्यादिभिःसर्वातीततयाऽसंगोदासीनस्वभावतया च प्रतिपन्नस्य प्रत्यगात्मनः
परब्रह्मणः नित्यशुद्धबुद्धमुक्तस्वभावत्वात् कथं पञ्चधाऽवतरणम्, कथं वा संसारबन्धादिक्लेशो वा भवेत् ? यदि
च भवेत्, तर्हि तस्य परमपुरुषार्थरूपता कथं भवेत् ? अवाप्तसमस्तकामस्य केन हेतुनैवं हेयजगदात्मना
परिणामो भवेत् ? इति चेत्, सत्यम् । अत्रैवावतरति विवर्तवाद इत्यादेः सर्वस्याप्युत्तरं समनन्तरसरे
(श्लो.22) विस्तरेण भविष्यति । संक्षेपात्तु 'क्षीरे सर्पिरिवार्पितम्' (श्वे.1-16) इति श्रुतिरवधेया । क्षीरम्,
दधि, मण्डम्, नवनीतम्, घृतमितीदं सर्वमेकत्रैव कथं वर्तत इति चिन्त्यताम् । पञ्चकोशतत्त्वस्यात्यन्तगाढचिन्तने
उत्तरं लभ्येत । सविशेषाद्वैतवादस्य रहस्यं सर्वमत्रैव वर्तते ।।
आत्मतत्त्वं तु गहनम् स्वत एव स्वरूपतः । विशिष्य तद्विचारस्तु ततोऽपि गहनो भवेत् ।।
श्रुतिस्मृती हि 'आश्चर्यो वक्ता - आश्चर्यो ज्ञाता' (कठ-1-2-7) इति, 'आश्चर्यवत्पश्यति कश्चिदेनं
आश्चर्यवद्वदति तथैव चान्यः । आश्चर्यवच्चैनमन्यः शृणोति श्रुत्वाप्येनं वेद न चैव कश्चित् ।।' (गी-2-29)
इति च वदतः । तदधिकृत्य यद्यदुच्यते, तत्सर्वमल्पमेवेत्यवधारय ।।
एतादृशं तु तत्त्वं यः इदमित्थमिति ब्रुवन् । श्रुतिमप्यतिशेते सः नमस्तस्मै महात्मने ।।
नानाविधविचाराणां महामेधाविनामपि । अवकाशं ददात्येतत् जातु नान्तोऽस्य विद्यते ।।
आत्मा चिन्तामणिः प्रोक्तः कल्पवृक्षश्च कामधुक् । यादृशीं भावनां कुर्यात् तादृशं लभते फलम् ।।
अतो यद्रूपविज्ञानान्मुच्यते दुःखसन्ततेः । तादृग्रूपं तु तत्तत्त्वमुपादेशि महात्मभिः ।।
सर्वाहंकारसंभेत्तृ दैवीसंपत्प्रदायि च । सर्वसौहार्दसौजन्यसौशील्यादिगुणप्रदम् ।।
विजानतामविज्ञातं विज्ञातमविजानताम् । समस्यात्मकमप्येतत् समस्यानां विनाशकम् ।।
जगत्सर्वमभिव्याप्य नानारूपैर्विराजते । परमात्मानमारभ्याऽऽभूतात्मानमिति श्रुतम् ।।
सर्वदोषप्रत्यनीकरूपं सर्वगुणाकरम् । सर्वानन्दमयं तत्त्वं सर्वक्लेशविनाशकम् ।।
सर्वात्मकं सदा सर्वसाक्षि सर्वस्य कारणम् । अप्रमेयमचिन्त्यं चेत्येतत्संग्रह उच्यते ।।
लौकिके दीपविषये विवदन्ते मनीषीणः । ज्वालायाश्च प्रभायाश्च दीपशब्दो हि वाचकः ॥
उभयानुगतो दीपशब्दः संकीर्त्यते बुधैः । बाह्येऽस्मिन् स्याद्विवादश्चेत् आत्मतत्त्वे किमुच्यते ॥
अप्रमेयं हि चित्तत्त्वं प्रत्यगात्मादिशब्दितम् । भूतात्मादिस्वरूपेण पञ्चधाऽवतरेत्स्वयम् ।।
प्रत्यक्त्वसंक्रमादेवं सर्वमप्यहमुच्यते । देहेऽहंबुद्धिरेवं स्यात् न स्याद्गतिरिहान्यथा ।।
कालप्रभावात्तत्त्वज्ञा अप्याचार्याः कृपालवः । शिष्यकक्ष्यानुरोधेन ह्युपदेशादिकं ददुः ।।
न बुद्धिभेदं जनयेदित्यादि भगवद्वचः । स्मरन्तस्तावदेवोचुः यावत्स्याज्जगतो हितम् ।।
अतो यथाश्रुतवचो न पर्याप्तं भवेदिह । तपसा श्रद्धया भक्त्या विनयाद्यैश्च चिन्तयेत् ॥
गुरोश्शापस्तु शिष्यः स्यात् भक्तो भगवतस्तथा । धर्मसंकटहेतुत्वात् प्रोच्यते मर्मवित्तमैः ।।
==End of OCR for page 14==

==Start of OCR for page 15==
तत्त्वमुक्ताकलापः
152
[आत्मनः ज्ञानस्वरूपत्वम्]
75. ज्ञानत्वं वक्ति पुंसः श्रुतिरिह न पुनर्बुद्धिमात्रस्य पुंस्त्वं
प्रत्यक्षादेः प्रकोपादनुगतकथने ज्ञानमर्थप्रकाशः।
नोद्धर्तुं शक्नुयुर्मूढान् न वा त्यक्तुं दयालवः । रहस्यं केचिदेवेह जानीयुर्भाग्यवैभवात् ।।
नायं लभ्यः प्रवचनान्मेधामात्रेण वापि सः । शतशः शब्दजालैर्वा तदीयवरणाद्विना ।।
सर्वतर्कविदूरं यत् सर्वशब्दावशं च यत् । ज्ञात्वा तदात्मतत्त्वं तु लेशतोऽपि कृती भवेत् ।।
र्दुदर्शमतिगंभीरं वेदवेद्यं परात्परम् । बुद्धा तदात्मतत्त्वं तु नमस्कुर्मो यथामति ।। ४ ।।
ननु 'एष हि द्रष्टा स्त्रष्टा श्रोता घ्राता रसयिता मन्ता बोद्धा कर्ता विज्ञानात्मा पुरुषः' (प्रश्न.4-
9) इति लोकसिद्धद्रष्टृत्वादिमतः जीवस्य 'विज्ञानात्मा' इति ज्ञानस्वरूपत्वम् उच्यते । अतस्तस्य ज्ञातृत्वं
श्रुतिविरुद्धमिति शङ्कां निराकरोति - ज्ञानत्वमित्यादिना । इह = एतद्विषये श्रुतिः = 'एष हि द्रष्टा स्त्रष्टा
श्रोता घ्राता रसयिता मन्ता बोद्धा कर्ता विज्ञानात्मा पुरुषः' इत्यादिश्रुतिः, पुंसः = आत्मनः ज्ञानत्वम् =
ज्ञानस्वरूपत्वं वक्ति, बुद्धिमात्रस्य = ज्ञानमात्रस्य ज्ञानानाश्रयस्य पुंस्त्वम्=आत्मत्वम् न पुनः = न तु
वक्ति । तत्र हेतुः - प्रत्यक्षादेः = प्रत्यक्षश्रुतिसूत्रादिसकलप्रमाणानाम् प्रकोपात् = विरोधप्रसङ्गात् ।।
अयमर्थः – लोके तावत् 'अहं जानामि' 'ज्ञानवानहम्' इत्याद्यबाधितानुभवस्य दर्शनात् ज्ञानाश्रयत्वम्
आत्मनः अवर्जनीयम् । 'अहं जानामि' इत्यनुभवस्य 'नाहं जानामि' इति बाधः कदापि कस्यापि न हि
दृश्यते । ननु 'येनेदं सर्वं विजानाति तं केन विजानीयात्' (बृ.4-4-14) इति श्रुत्याऽऽत्मनो ज्ञेयत्वं
निषिध्यते । 'अहं जानामि' इत्यनेन तु ज्ञेयत्वमात्मनो लोके प्रत्यक्षसिद्धम् । शास्त्रप्रत्यक्षयोर्विरोधे शास्त्रस्यैव
बलीयस्त्वात्, ज्ञानाश्रयत्वं मिथ्येति चेत्, न हि तत्रात्मनो ज्ञेयत्वं निषिध्यते, किन्तु ज्ञानान्तराधीनसिद्धिकत्वमेव
निषिध्यते । तेन यथा घटादीनां ज्ञानेनैव सिद्धिः, जडत्वात्, न तथात्मनः सिद्धिः, तस्य स्वतस्सिद्धत्वादिति
स्वप्रकाशत्वमुच्यते, अन्यथा तद्वाक्यमर्थशून्यं स्यात् । स्वप्रकाशत्वे ज्ञानान्तरविषयत्वं कथं स्यादिति चेत्,
स्वयंप्रकाशत्ववेद्यत्वयोः विरोधाभावस्त्वग्रे (नायक. 3) विस्तरेण साध्यते । अन्ततः आत्मनो ज्ञेयत्वाभावे
प्रमेयत्वमपि न स्यात् । प्रमेयत्वाभावे च मिथ्यात्वमेव स्यात् । किञ्च प्रमेयत्वं हि केवलान्वयि । तत्कथमात्मनो
व्यावर्तेत? या च श्रुतिरुक्ता आत्मनः ज्ञानरूपत्वे, सा आत्मनः ज्ञानाश्रयत्वं न प्रतिषेधति । 'एष हि द्रष्टा'
इति हि श्रुतिः लोकप्रसिद्धमाकारमनूद्य, तस्य ज्ञानस्वरूपत्वं वक्ति, न हि लोकप्रसिद्धि निरुणद्धि । तत्र
तात्पर्यं नास्ति हीति चेत्, सत्यम्, सिद्धस्य पुनः साधनं न ह्यपेक्ष्यते । तावता सिद्धमपगच्छतीति
नार्थः । अतः आत्मा ज्ञानस्वरूपः ज्ञानाश्रयश्चेति लोकानुभवश्रुत्योः समन्वय एव ।।
ननु ज्ञानस्वरूपस्य सतः ज्ञानाश्रयत्वं कथं युज्यते? समानस्वरूपयोः पदार्थयोराश्रयाश्रयिभावः न हि
दृश्यते । न हि रूपे रूपं वर्तेत, किन्तु द्रव्ये इति शङ्कायामाह - अनुगतेत्यादि । अनुगतकथने =
आश्रयाश्रयिणोरुभयोरपि स्वप्रकाशत्वेनोभयानुगतं रूपं यदि वक्तव्यम्, तदा ज्ञानम् अर्थप्रकाशः = ज्ञानं नाम
==End of OCR for page 15==