==Start of OCR for page 1==
बादिरूपाणांहंसानां कृते अम्बुवाहः = मेघः ।
3
जडद्रव्यसरः
श्रुत्वा रामानुजार्यात् सदसदपि ततस्तत्त्वमुक्ताकलापं
व्यातानीत् वेङ्कटेशो वरदगुरुकृपालम्भितोद्दामभूमा ।। २ ।।
निर्मला धीः यस्य, तादृशस्य अनन्तसूरेः तनूजः, तथा विततानाम् = विस्तृतानाम् मखानाम् = यज्ञानां
विधाः = प्रकाराः यस्य, अनेकयज्ञानुष्ठानपरस्य वैश्वामित्रस्य = विश्वामित्रगोत्रोद्भवस्य, इदम् अनन्तसूरेरपि
विशेषणं वा, पुण्डरीकाक्षसूरेः = पुण्डरीकाक्षयज्वनः पौत्रः, वरदगुरुः = वात्स्यवरदाचार्यनामकः प्राचार्यः,
तस्य कृपया = अनुग्रहेण लम्भितः = प्रापितः उद्दामः = निरतिशयः भूमा = महत्त्वं यस्य, तादृशः
वेङ्कटेशः = वेङ्कटनाथः, रामानुजार्यात्=आत्रेयरामानुजाचार्यात् 'वादिहंसाम्बुद' बिरुदात् 'अप्पिल्लार्' इति
द्राविडनामधेयात् स्वमातुलात् सत् असदपि = हेयोपादेयानि सर्वाण्यपि श्रुत्वा = गुरुमुखादेव गृहीत्वा, ततः
तद्वलादेव तत्त्वमुक्त्ताकलापम् = एतन्नामकमिमं ग्रन्थं व्यातानीत् = अकरोत् । असदपि श्रुत्वेति पूर्वपक्षा-
भिप्रायेण । त्यागार्थम् असत्पदार्थज्ञानमप्यावश्यकम् । वरदगुर्वित्यादि । अत्रेयमाख्यायिका - आत्रेयरामानुजा-
चार्योऽयं कदाचित् स्वभागिनेयम् एतग्रन्थकारम् अनतीतपञ्चहायनं स्वगुरोः वात्स्यश्रीवरदाचार्यस्य समीपं
सहानयत् । तदात्वे, एतद्वर्चः प्रभृति वीक्ष्यातीवप्रसन्नः परमगुरुः सः 'प्रतिष्ठापितवेदान्तः प्रतिक्षिप्त-
बहिर्मतः । भूयास्त्रैविद्यमान्यस्त्वं भूरिकल्याणभाजनम् ।।' इत्यन्वग्रहीदिति । तदिदं स्मरत्यनेन विशेषणेन ।।
तादृशपरमगुर्वनुग्रहानुरूपं सर्वमुत्तरकाले समभूदिति ज्ञायते - 'निर्विष्टं यतिसार्वभौमवचसामा-
वृत्तिभिर्यौवनं निर्धूतेतरपारतन्त्र्यनिरया नीतास्सुखं वासराः । अङ्गीकृत्य सतां प्रसत्तिमसतां गर्वोऽपि निर्वापितः
शेषायुष्यपि शेषिदम्पतिदयादीक्षामुदीक्षामहे ।।' (र.त्र.सा.32) इत्यनेनैतद्ग्रन्थकारवचनेन ।।
ननु 'नानासिद्धान्त' इति कथम्? सिद्धान्तपदं हि अन्तिमनिर्णयवाचि । निर्णयेऽन्तिमत्वं नाम
पुनरविचाल्यत्वम् । तादृशो निर्णयो नाना कथं भवेत् ? वस्तुनि विकल्पायोगात् । ननु–
परिव्राट्कामुकशुनामेकस्यां प्रमदातनौ । कुणपः कामिनी भक्ष्यमिति तिस्रो विकल्पनाः ।।
इत्येकस्मिन् वस्तुनि विविधधर्माणां कल्पितत्वदर्शनात् वस्तुनि विकल्पायोगादिति कथम्? इति
चेत्; तर्हि मतानि भिद्येरन् कामं मतिभेदात् । सिद्धान्ताः कथं भिद्येरन्? किं मतसिद्धान्तपदे पर्याये? दृश्यन्ते
किल सिद्धान्ता नानाविधाः इति चेत्, तदेव कथमिति पृच्छामः ? वयं किं कुर्मः ? इति चेत्, अयि साधो !
मृदुमतिं भवन्तं न पृच्छामः । तिष्ठ त्वं किञ्चिदिव पार्श्वतः । भवत्कूटस्थान् प्रौढानेव पृच्छामः । अत्रैवं
चिन्त्यताम् । 'एकस्यां प्रमदातनौ' इत्यनेन किमुच्यते? एकत्वप्रमदात्वादिकमपि हि धर्मः । किं तेऽपि
कल्पिताः? अनादिवासनाकल्पनाधिष्ठानगतास्ते धर्माः कथं ताभिरेव वासनाभिः कल्प्येरन्? ननु एक एव
मृत्पिण्डः घटशरावमणिकादिनानाविर्भावकल्पव्यवहारहेतुर्दृश्यत एवेति चेत्; तह्येक एव घटः
पटकुड्यकुसूलादिविकल्पहेतुर्भवतु ! न भवेदेव, घटपटादीनामेकोपादानकत्वाभावात् । मृत्पिण्डघटादयस्तु न
तथा, तेषामेकोपादनकत्वादिति चेत्; सत्यम्, आगत एव त्वं समीपम् । किन्तु इह 'पिण्ड' इति मा वोचः,
'मृत्' इत्येव वद । सैव खलूपादानम्, घटादावनुवृत्तिदर्शनात् । पिण्डत्वं तु निवर्तत एव । एवञ्च
==End of OCR for page 1==

==Start of OCR for page 2==
तत्त्वमुक्ताकलापः
4
[ग्रन्थस्य नाम्न औचित्यम् ]
प्रज्ञासूच्याऽनुविद्धः क्षतिमनधिगतः कर्कशात् तर्कशाणात्
शुद्धो नानापरीक्षास्वशिथिलविहिते मानसूत्रे निबद्धः ।
आतन्वानः प्रकाशं बहुमुखमखिलत्रासवैधुर्यधुर्यो
धार्यो हेतुर्जयादेः स्वहृदि सहृदयैस्तत्त्वमुक्ताकलापः ।॥ ३ ॥
उपादानोपादेयभावस्थले, वस्तुन्यपि विकल्पो भवत्येव कक्ष्याभेदेन । एवमेव 'एकमेवाद्वितीयम्' 'तदैक्षत
बहुस्याम्' इत्यादि किल श्रूयते । एवञ्च घटशरावादिकं मृदुपादानकं यथा, तथा घटपटादिकमपि
पृथिव्युपादानकमेव । एवञ्च कस्याञ्चित् कक्ष्यायां घटपटौ भिन्नोपादानकौ । कस्याञ्चित्तु एकोपादानकौ । एवं
मृत् घटोऽपि भवेत्, शरावोऽपि भवेत् । अतश्च उपादानोपादेयभावस्थले कक्ष्याभेदेन विविधाः कल्पा
भवन्त्येव । अत एव च तत्तत्कक्ष्यादृष्ट्या अधिकारिभेदेन सिद्धान्ता अपि भिद्येरन् । सर्वं यत्रैकं भवति स
एव तु परमः सिद्धान्तः एकः । स तु सविशेषाद्वैतमित्युक्तमनुपदम्; अत्रैव सर्वश्रुतिसमन्वयात् । अन्येऽपि
सन्ति पराः, परतराश्च सिद्धान्ताः । परमस्तु सिद्धान्त एक एव । अतः परपरतरदृष्ट्या 'नानासिद्धान्त'
इत्यभिधानं युक्ततरम् । एवं तत्तत्सिद्धान्तानां पूर्वोत्तरावध्योरनिर्णयादेव कलहः प्रायः पण्डितानामप्येकदेश-
दर्शिनाम् 'अन्धदृष्टगज' न्यायेन । समग्रदर्शिनां तु 'सर्वं न्याय्यं युक्तिमत्त्वात् विदुषां किमशोभनम्'
(भाग.11-22-25) इत्यैकरस्यं भगवानेवाह । तर्हि परमतखण्डनादीनां का प्रसक्तिरिति चेत्, कुत्रचिन्मर्यादा-
प्रदर्शनाय, कुत्रचित् 'न हि निन्दा' न्यायेन वा विचारः कर्तव्यो भवति परमसिद्धान्तस्वरूपप्रदर्शनाय, न तु
वैतण्डिकवत् खण्डनैदंपर्येण । अधिकं तत्तत्प्रकरणे भविष्यति ॥ २ ॥
उपादेयत्वोपयोगितयैव विषयवैशिष्ट्यम्, प्रयोजनम्, नाम्न औचित्यं च प्रदर्शयति - प्रज्ञेत्यादिना ।
तत्त्वान्येव मुक्ताः, तासां कलापः तत्त्वमुक्ताकलापः । एवं तत्त्वानां मुक्तात्वेन, ग्रन्थस्यास्य तत्त्वमुक्ताक-
लापत्त्वेन रूपणार्थमुभयानुगतान् धर्मान् श्लेषेण प्रतिपादयति । प्रज्ञासूच्यानुविद्धः = ग्रन्थस्त्वयं प्रज्ञाख्यया
सूच्याऽनुविद्धः । एवं कर्कशात् = कठोरात् तर्काख्यशाणात् क्षति - आघातम् अनधिगतः । दुस्तर्कदूर
इत्यर्थः। इतररत्नानां शाणाघातः अनिवार्यः । मुक्तानां तु नास्ति शाणाघात इति विशेषः । नानापरीक्षासु
शुद्धः = नानाविधतत्त्वविचारेषु नानाविधरत्नपरीक्षासु च शुद्धत्वेन निर्णीतः । अशिथिलं यथा तथा = सुदृढमिति
यावत्, विहिते मानाख्ये सूत्रे निबद्धः । बहुमुखं प्रकाशम् = अनेकरीत्या तत्त्वानां ज्ञानम्, भास्वरतां च
आतन्वानः । अखिलाः त्रासादयः = संभावितशङ्कात्वादिग्रन्थदोषाः, रत्नदोषाश्च, तेषां वैधुर्येण = राहित्येन
धुर्यः = सर्वश्रेष्ठत्वेन निश्चितः । जयादेः शास्त्रे लोके च, हेतुः तत्त्वमुक्ताकलापः सहृदयैः = मात्सर्यादि-
हीनैः हृदि = मनसि, हृदये च धार्यः = धर्तुं अर्हः । धर्तुमर्हन्ति सन्तः । ग्रन्थस्य मनसि धारणेन प्रमेयशुद्ध्या
क्रीडा स्वमतनिष्कर्षः, वादादिकेलिषु जयश्च, मुक्ताहाराणां धारणेन लोके आरोग्यादिप्राप्तिः, सर्वकार्यजयश्च अवश्यं
भवेदेव । ग्रन्थान्ते 'स्यादित्थं शिक्षितार्थः' (अद्रव्य. 139) इत्यादिना एतद्ग्रन्थाध्ययनस्य जयहेतुत्व-
मुच्यते । 'कर्कशात्तर्कशाणात् क्षतिमनधिगतः' इत्यनेन वेदान्तशास्त्रस्य दुस्तर्कैरनभिभवः उक्तः ॥
==End of OCR for page 2==
