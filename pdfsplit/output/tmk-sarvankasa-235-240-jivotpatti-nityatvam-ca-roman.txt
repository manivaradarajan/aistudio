==Start of OCR for page 1==
tattvamuktākalāpaḥ
86.
188
[jīvotpattivādanirāsaḥ ]
ekaṃ brahmaiva nityaṃ taditaradakhilaṃ tatra janmādibhāgi-
tyāmnātaṃ tena jīvo'pyacidiva janimānityanadhyetṛcodyam .
tannityatvaṃ tu (hi) sāṅgaśrutiśatapaṭhitaṃ sṛṣṭivādaḥ punaḥ syāt
dehādidvārato'syetyavahitamanasāmāvirastyaikarasyam .. 16 ..
viṣaye . 'aupaniṣadam' ityatropaniṣatpadaṃ brahmavidyāyāṃ mukhyam, tatpratipādake śabde tvaupacārikamiti
sarvasaṃmatam . brahmaṇaśśāstraikavedyatvaṃ samanantarasare vicāryate . antataḥ vyākhyāparaṃparāvalambanaṃ kiyadityapi
jijñāsubhirjanaiḥ gāḍhaṃ cintanīyam ..
mudhāgraho vā nyūnassyāt gāḍhaṃ cintayatāṃ muhuḥ . karaṇatrayaśuddhiśca syātsarvārthasya sādhikā ..
haitukairdūṣite brahmapariṇāme kuyuktibhiḥ . tannirākaraṇārthaṃ tu taistairvādāḥ pravartitāḥ ..
sarve te vaidikatamāḥ mahāmedhāvinastathā . teṣvādya udyotakaraḥ tatassyācca kumārilaḥ ..
tato maṇḍanamiśraśca tataścācāryaśaṅkaraḥ . tataśca bhāskaraḥ paścāt nyāyācāryastataḥ param ..
prakāśānto yādavaśca lakṣmaṇāryastataḥ param . evaṃ bauddhanirāsāya tvebhiryatno mahān kṛtaḥ ..
nyāyasiddhāntamārgeṇa brahmaṇastu nimittatām . ālambya tu kṛto yatno navyavedāntibhistataḥ ..
evaṃ bahuvidhānvādān dṛṣṭvā baṃbhramyatāṃ nṛṇām . mānamatra taṭasthāḥ syuḥ kiyadvā kena sādhitam ..
tyaktvābhimānaṃ cintyeran, spaṣṭaṃ satyaṃ bhavettadā . śrīmadrāmānujenaivaṃ sanmārge rakṣite punaḥ ..
vaitaṇḍikena kāluṣyaṃ nīte, bhāgyavaśādbhuvaḥ . hayāsyarūpiṇā''cāryaiḥ mārgo niṣkaṇṭakīkṛtaḥ .. 15 ..
prācīnapariṇāmādvaityekadeśinaḥ brahmadattasya (sa.si) pakṣamanūdya nirākaroti - ekamityādinā. brahma
ekameva nityam, taditarat= tadbhinnam akhilam = cetanācetanādikaṃ sarvam tatra = tasmin brahmaṇyeva
janmādibhāk = janmasthitilayubhāk bhavati . iti āmnātam = śrutyaivābhihitam . 'yato vā imāni bhūtāni
jāyante, yena jātāni jīvanti, yatprayantyabhisaṃviśanti' iti . acinmiśritāni cetanāni bhūtaśabdenābhidhāya,
teṣāṃ brahmaṇassakāśādutpattyādirabhidhīyate . tena = evaṃ śrutyaivābhidhānena jīvo'pi = cetano'pi acidiva=
acitpadārthavadeva janimān = utpattimāneva, na tu nityaḥ . etena 'prajāpatiḥ prajā asṛjata' (ya.saṃ.3-1-
2) 'jīvān vyasasarja' (mahā. 1-1) ityādiśrutayaḥ svarasā bhavanti . na caivaṃ kṛtahānākṛtābhyāgamaprasaṅgaḥ;
saṃsārasyānāditvena, bījāṅkuṅkaravat karmapravāhasyāpyanāditvena parihārāt . āsṛṣṭerāpralayamekasyaivāvasthānāt
sukhādivyavasthopapattiḥ . prathamapravṛttistu prakṛtyaiva bhavati, paśvādīnāmiva . na hi paśvādayo buddhipūrvakaṃ
pravartante . 'puruṣe tvevāvistarām' ityādiśrutirdraṣṭavyā ..
tadetaddūṣayati – ityanadhyetṛcodyamiti . vedaikadeśadarśanajanyo'yaṃ vādaḥ . na hi svādhyāyavidhireka-
deśādhyayanaṃ vidhatte . saṃpūrṇasāṅgavedādhyayane, naivamucyetetyāśayaḥ . tadetadāha - tannityatvamityādi . hi =
==End of OCR for page 1==

==Start of OCR for page 2==
189
jīvasaraḥ
yasmāt, prasiddhisūcako vā 'hiḥ' . tannityatvam = cetanānāṃ nityatvam sāṅgaśrutiśatapaṭhitam - aṅgaśabdena
smṛtītihāsapurāṇādīni grāhyāṇi . 'na jāyate mriyate vā' 'nityo nityānām' ityādayaḥ śrutayaḥ. 'ajo
nityaḥ śāśvato'yam' ityādayaḥ smṛtayaḥ . utpattirapi śrutyaivābhidhīyate . kathaṃ tasya parityāgaḥ?
ityatra - asya = jīvasya sṛṣṭivādaḥ punaḥ = sṛṣṭivādastu dehādidvārataḥ = jīvānāṃ dehasyānityatvena, dehasya
sṛṣṭyā, jīvasyāpi sṛṣṭiḥ aupacārikī . ādipadena saṃskāraviśeṣaḥ, jñānavikāsaśca gṛhyete . upanayana-
saṃskāreṇa dvijaśabdavyavahāraviṣayo bhavati jīvaḥ . evaṃ jñānavaiśadyenāpi tasya tṛtīya (jñāna) janmavyavahāro'pi
bhavati . ataḥ jīvāḥ nityā eva . atra 'aṇḍa-kīṭa-bhramara' nyāyo grāhyaḥ . prathamamaṇḍaḥ, tataḥ kīṭaḥ
tato bhramaraśca bhavati ..
nanu jīvānāmutpattirapi śrutisiddhaiva . ataḥ etadeva mukhyamaṅgīkriyatām . nityatvaśrutiḥ, 'vāyuñścāntarikṣaṃ
caitadamṛtam' iti vāyornityatvapratipādakaśśrutivat, cirakālasthāyitvāpekṣayā gauṇī bhavatu . na ca
kṛtahānākṛtābhyāgamaprasaṅgaḥ; karmasiddhānte avyavasthāyā darśanena, anavasthāyāścānivāryatvena ca jīvanityatvā-
ṅgīkāre'pi doṣo'parihārya eva . dṛśyate kila sādhavo'pi bahavaḥ bahudhā kiśyanti; mahāpātakino'pi bahavaḥ
atyantasukhino dṛśyante . ataḥ karmasiddhānto'pyavicāritaramaṇīyaḥ . evaṃ jīvanityatvāṅgīkāramātreṇa
doṣaparihārādarśanāt santu jīvā anityāḥ . karmaṇāmativicitratvena, atigahanatvādanantatvāccāsmābhiranavagame'pi
vyavasthā vartetaiveti cet, evamevāsmadanavagatanītyaiva, nūtanajīvānāmutpattyā vā saṃsāravyavasthā bhavatu, māstu
nāma jīvanityatvam . naca pakṣadvayasyāpi śrutisiddhatve, anityatvapakṣa evāśrayaṇīya iti kathaṃ nirṇaya iti
vācyam; nityatvamevāśrayaṇīyamiti vā kathaṃ nirṇayaḥ? pratyuta ekavijñānena sarvavijñānapratijñānabhaktānāṃ bhavatāṃ
vedāntinām jīvānityatvapakṣa evāsti vinigamakamityatrāha - ityavahitamanasām ityādi . iti = uktakramānu-
saraṇenaiva aikarasyam viruddhayoḥ śrutyoḥ ekarasatā = ekābhiprāyakatā avahitamanasām = sāvadhānacittānām
pūrvagrahagrāhāgṛhītānām āvirasti = svayameva sphuret ..
ayaṃ bhāvaḥ - ātmanaḥ nityatve yuktayaḥ samanantaraśloke pratipādyante . śrutiḥ kimabhipretyaivaṃ
vaktītyetadevātra vicāryam . jīvasyotpattipratipādikāstu śrutayaḥ ativiralāḥ 'prajāpatiḥ prajā asṛjata'
'toyena jīvān vyasasarja bhūmyām' ityādyāḥ . idaṃ dvayamapi na sṛṣṭiprakaraṇastham . etadapekṣayā utpattiniṣedhinyo
bahvayaḥ 'na jāyate mriyate' 'avināśī vā are'yamātmā' 'na hanyate hanyamāne śarīre' 'vedāvināśinam'
ityādyāḥ . sākṣādeva nityatvavādinyaḥ - 'nityo nityānām' 'nityaḥ śāśvato'yam' ityādyāḥ . 'prajā' śabde,
prakarṣeṇa jāyanta iti prajā iti khalu vyutpattiḥ . tena pratikṣaṇamutpattipratipādanāt tena śabdena jīvagrahaṇaṃ na
yuktam . 'toyena' 'bhūmyām' iti padadvayenaiva sṛṣṭeḥ bahukālānantaratvaṃ spaṣṭaṃ pratīyate . atastatroktamaupādhikaṃ
bhavitumarhati . ataścānyathāsiddhairetādṛśavākyaiḥ na jīvātmana utpattiḥ pratipattuṃ śakyā . kṛtahānākṛtābhyāgama-
prasaṅgaśca jāgarūka eva . ataḥ anityatvapratipādakānāṃ ca vākyānāmanyārthatvaṃ spaṣṭam . ataḥ ātmanām
nityatvameva śrutisvarasasiddham ..
==End of OCR for page 2==

==Start of OCR for page 3==
tattvamuktākalāpaḥ
190
yaccoktaṃ karmasiddhānta avyavasthā dṛśyata iti, tat karmasiddhāntasyātigahanatvamāvedayati . evaṃ
gahanatve tatra kriyamāṇā āpādanādayastasya gahanatāmeva poṣayeyuḥ, athavā''kṣepturalpaprajñatām . īśvaraviṣaye'pi
santyevaitādṛśā ākṣepāḥ . tāvatā neśvaravādo daṇḍasarpamāraṇavannādyāpi nāśitaḥ . etadevālaṃ etādṛśaviṣayāṇāṃ
cirañjīvitve . adhikaṃ tu tattatsamaye ..
nanu 'vijñānaghana eva etebhyo bhūtebhyassamutthāya tānyevānuvinaśyati' (bṛ.4-2-12) iti vijñānātmano
jīvasyotpattirnāśaśca kaṇṭhata evocyate . na cedaṃ pūrvapakṣavarṇanaparam; uttaratra nirākaraṇādarśanāt . pratyuta
tadvākyaṃ śrutvā 'atraiva mā bhagavānamūmuhat' iti pṛṣṭavatyai maitreyyai 'na vā are ahaṃ mohaṃ bravīmi, alaṃ vā
are idaṃ vijñānāya' iti yājñavalkyena dṛḍhīkriyate vijñānātmano nāśaḥ utpattiśca . vijñānātmā tu jīva iti
saṃpratipannameveti, cet-jīva eva vijñānātmā iti na, bhūtātmāpi vijñānātmaiva . yato jñānātmana evaite
vikāsarūpā bhūtātmādayaḥ . nirūpitaṃ caitatpūrvameva (ślo. 2). koyaṃ bhūtātmā? devayonijaviśeṣo vā, yaḥ
'bhūto'mī devayonayaḥ' ityādāvucyate? na bhetavyam . nātra sa uktaḥ . kintu 'etebhyo bhūtebhyaḥ samutthāya'
ityuktaḥ dehātmaiva bhūtātmā cārvākamatasaṃmataḥ . cārvākamataṃ khalu khaṇḍyate vaidikairiti cet, deha eva
ātmeti tu khaṇḍyate, na tu dehe abhivyaktaḥ ānakhebhyaḥ ālomabhyaśca pūrṇaḥ pratīyamāna ātmā . kiṃ na dṛṣṭaṃ
mahātmanāmādimasya manorvacanam ? 'yo'syātmanaḥ kārayitā kṣetrajñaṃ taṃ pracakṣate . yaḥ karoti tu karmāṇi
bhūtātmānaṃ vidurbudhāḥ . jīvasaṃjño'ntarātmānyaḥ ..' (ma. smṛ. 12-12) iti bhūtātmānaṃ jīvātmānaṃ ca pratyekaṃ
vadatīdaṃ vacanam . ayaṃ tu bhūtātmā tadā tadābhivyajyate, līyate ca . etamadhikṛtyaivoktam 'na pretya
saṃjñāstīti' ityapi . ataḥ jīvātmā nityaḥ śrutisaṃmataḥ ..
nanu ko'yaṃ jīvasaṃjño'ntarātmā? mahānayaṃ praśnaḥ; uttaraṃ tu na sulabham . yato'mumadhikṛtyaivādyāpi
vivadanta eva manīṣiṇo'pi . amumevābhipretya 'śrutvāpyenaṃ veda na caiva kaścit' ityāhurmahāmanīṣiṇaḥ . ātmā
nāma kaścanākhaṇḍaḥ padārtha eva nāstīti nairātmyavādino bauddhāḥ . teṣvapi, sarvavyavahārahetuḥ jaganmūlabhūtaḥ
kaścana dhātuḥ anirvacanīya eveti mādhyamikāḥ . sa eva vijñānākhyaḥ kṣaṇikaḥ dhātuḥ rūpavijñānavedanā-
saṃjñāsaṃskārātmakasaṅghātabhāvamāpannaḥ ātmetītaraiḥ yogācārādibhiḥ vyavahriyate . ataśca skandhapañcakātmako
jīva itītare bauddhāḥ . bodhātmako jīvaḥ saṃkocavikāsavāṃśceti jaināḥ . caitanyasvarūpaḥ, ahaṃkārarūpāntaḥkaraṇavaśāt
'aham' ityabhimānaviṣayaḥ akartā, bhoktā, puruṣapadavācyaḥ ātmeti sāṃkhyāḥ, yogāśca . caitanyāśrayaḥ,
kartā, bhoktā, ahamarthaścātmeti naiyāyikāḥ . ahamarthātiriktaḥ nirdharmakaḥ, kartṛtvādirahitaḥ, nityaśuddhabuddha-
muktasvabhāva ātmeti brahmavivartavādinaḥ . svataḥ aparicchinno'pi jīvaḥ āṇavakārmaṇamāyeyamalavācyena
pāśena māyāparyāyeṇa baddhaḥ aṇuḥ, karmaparavaśaḥ keśānanubhavati . āṇavamalam aṇutvāpādakam, kārmaṇamalaṃ
karmavaśyatvāpādakam, māyeyamalaṃ kiñcidjñatvāpādakam . malatrayanivṛttau aṇutvakarmavaśyatvakiñcidjñatvānāṃ
nivṛttyā svātantryavibhutvasarvajñatvānāmāvirbhāvena patipadavācyena śivena samo bhavati jīvaḥ . ataśca
paśutvanivṛttipūrvakaśivatvaprāptireva muktiriti pāśupatāḥ .. ātmā'tisūkṣmatvādaṇuḥ jñānasvarūpaḥ jñānādyā-
==End of OCR for page 3==

==Start of OCR for page 4==
191
[jīvānāmanityatve'nupapattayaḥ]
jīvasaraḥ
87.
sthairyaṃ cennābhyupetaṃ bhavabhṛti na bhavedaihikārthapravṛttiḥ
dehāntatve tu dharye pathi nirupadhikā viśvavṛtirna sidhyet .
ākalpasthāyipakṣe kṛtamaphalatayā muktimārgopadeśaiḥ
āmokṣasthāyitāyāṃ śrutiranabhimukhī pūruṣārthe caturthe ... 17 ..
śrayo'hamarthaśceti saviśeṣādvaitavādinaḥ siddhāntinaḥ . evaṃ bahudhā vikalpasaho durūha eva sa ityeva
vastutattvam . athāpi sādhanopayogi yāvad jñātuṃ śakyam, tāvadeva paryāptamiti brahmasūtreṣu sa nirūpitaḥ ..
yadyapi 'aha'martha evātmā, tasyānahamarthatve sarvaihikāmuṣmikavyavahāravilayaprasaṅgasyoktatvāt .
athāpi idānīṃ śuddhaḥ ahaṃbuddhau na bhāsate . kintu bhūtasūkṣmapadavācyasūkṣmācinmiśra eva saḥ ahaṃbuddhāvadya
sarveṣāṃ viṣayaḥ . etadṛṣṭcaiva skandhapañcakātmako jīva iti vādo'pi pravṛttaḥ . parantu 'aham' iti
pratyaktvānubhavasya viṣayastu śuddho jīva eva, sa tu adyācinmiśro'pi yogināṃ pariśuddhaṃ tatsvarūpaṃ
turīyāvasthāyāṃ bhāsate . muktyavasthāyāṃ tu acidviyuktameva tasya svarūpam 'ahaṃ'pratītiviṣayassadā bhavet .
pratyaktvasyaivāhaṃtvarūpatvāt tasya kadāpyanapāyāt . paramātmano'pi 'hantā'ham' iti ahamityevānubhavaḥ .
ataḥ ahamartha evātmā . sa ca jñānasvarūpaḥ jñānādyāśrayaśca . ata eva svayaṃprakāśaḥ . atisūkṣmadurūhaparimāṇaḥ,
paramātmanaḥ śarīrabhūtaḥ, jñānāśrayaḥ jīva iti siddhāntaḥ . tattvasyaivaṃtve'pi yāvanmukti sūkṣmācitsaṃbandhasyā-
varjanīyatayā tadviśiṣṭaveṣeṇotpattireva svaraseti cet, iṣṭāpattiḥ, aupādhikotpatteradoṣatvāt . brahmadattena tu
viparītamucyata iti taduktaṃ na prāmāṇikamiti tatraiva (ślo. 16) pradarśitam .. 16 ..
jīvānityatvavādināṃ caturaḥpakṣān caturbhiḥ pādairnirākaroti - sthairyaṃ cedityādi . vijñānātmavādino
bauddhāḥ ātmanaḥ pratikṣaṇaṃ pravāharūpeṇānuvṛttaṃ pravāhato nityaṃ vadanti . tanmate - bhavabhṛti = jīvātmani
sthairyam = svarūpataḥ sthiratvam abhyupetaṃ na cet = yadi nāṅgīkṛtaṃ aihikārthapravṛttiḥ = ihalokasaṃbandhiphalāyāpi
pravṛttiḥ na syāt . adya karturātmanaḥ nāśāt . vāsanāsaṃkramādīnāmasaṃbhavasya pūrva (jaḍa.29) meva nirākṛta-
tvāt . dehātmavāde'pi upacayāpacayādibhiḥ dehasya bhedādidaṃ dūṣaṇaṃ samānam ..
indriyaprāṇamanovijñānātmavādibhiḥ ādehapātaṃ teṣāṃ sattvāṅgīkārāt uktadoṣābhāve'pi - dehāntatve tu
dehanāśaparyantamekasyāṅgīkāreṇoktadoṣābhāve'pi, dharye pathi = dhārmikamārge nirupadhikā= nirātaṅkā viśvavṛttiḥ =
jagataḥ pāralaukikī pravṛttiḥ na siddhayet. 'viphalā viśvavṛttirno na duḥkhaikaphalāpi vā' (kusu. 1-8) ityayaṃ
pakṣaḥ udayanācāryaiḥ vistareṇa dūṣitaḥ . tatpratyabhijñāpanārthamatrāpi 'viśvavṛtti' padamupāttam . sarveṣāmapi sahajā
dṛśyate pāralaukikī pravṛttiḥ . ātmā dehapātānantaraṃ yadi nānuvarteta, kathameṣāṃ pravṛttessaṃbhavaḥ ? na hi te
sarve'pi bhrāntāḥ . nāpi viphale kaścit vivekī pravarteta . ataḥ pāralaukikaḥ ātmā aṅgīkāryaḥ ..
astu tarhi ātmā āpralayāvasthāyī; pāralaukikavyavahārāṇāṃ tāvataivopapatteḥ iticet-
ākalpasthāyipakṣe - kalpaḥ = pralayaḥ 'saṃvartaḥ pralayaḥkalpaḥ' ityamaraḥ . āpralayaṃ jīvaḥ anuvartata
==End of OCR for page 4==

==Start of OCR for page 5==
tattvamuktākalāpaḥ
192
iti pakṣe'pi aphalatayā = phalarahitatvena muktimārgopadeśaiḥ kṛtam = 'alam' ityarthe 'kṛtam' iti .
'yugaparyāptayoḥ kṛtam' iti kośaḥ . paryāptam = alam . mokṣopadeśasya phalābhāvāt, 'alaṃ śrameṇa'
itivat prayogaḥ . na ca pralayasyātivilambitatvena, tāvadvilamvāsahanayācaiva me muktirbhavatvitīcchayā idānīmeva
sādhanānuṣṭhānasya saṃbhavāt saphalaḥ mokṣamārgopadeśa iti vācyam; pralayasya sarvanāśarūpatvena, 'āpralayaṃ jīvo
vartate' ityasya jīvanāśa eva mokṣa iti paryavasānāt, idānīmeva tadarthapravṛttirityasya svanāśārthamidānīmeva
pravṛttirityarthakatayā mokṣārthapravṛtteḥ sarvathā'saṃbhavaḥ . nanu pralayasya bahukālānantarabhāvitvāt tadānīmātmanāśe'pi
mokṣasyedānīmeva prāptuṃ śakyatve tāvatkālaṃ saṃsārakeśanivṛttyā mokṣārthapravṛttiryujyata iti cenna - mokṣasya
vairāgyādipūrvakaṃ kaṣṭasādhyatvena, vidyamānasya sukhasya tyāge pravṛtterasaṃbhavānmokṣopāyopadeśo vyartha eva syāt ..
pralayakāle jīvo na naśyati, kintu ahamarthanāśaparyantaṃ vartate . sa eva mokṣa iti cet -
āmokṣasthāyitāyāṃ caturthe puruṣārthe etādṛśe mokṣarūpe puruṣārthe - śrutiḥ anabhimukhī = pratikūlā vartate .
'sa svarāḍ bhavati' 'etatsāma gāyannāste' ityādinā ahamarthanāśasya nirākaraṇāt . na ca ahamartho nāma
antaḥkaraṇam . tasya nāśe'pi tadavacchinnaṃ yaccaitanyam, tanmātraṃ śiṣyata eveti cet, atrāpyuttaramuktameva -
'mayi naṣṭe'pi matto'nyā kācit jñaptiravasthitā . iti tatprāptaye yatnaḥ kasyāpi na bhaviṣyati' (śrī.bhā.1-
1-1) iti . antaḥkaraṇameva hi ahamarthaḥ, na tu caitanyam. 'ahaṃ muktaḥ syām' itīcchayā svasya muktyarthaṃ
khalu pravartate sarvo'pi . tatrāhamarthanāśaścanmokṣaḥ, svabhinnasya caitanyasya mokṣaśca svanāśena . ato mokṣārthapravṛttiḥ
svasya kathaṃ syāt . na ca putrasya sukhārthaṃ mātā sarvaṃ tyajatīti loke dṛśyate kileti vācyam; 'na vā are
patyuḥ kāmāya patiḥ priyo bhavati, ātmanastu kāmāya patiḥ priyo bhavati' (bṛ.4-4-5) ityatra ātmanaḥ = svasya
(patnyāḥ) kāmāyaiva priyo bhavatītyeva bhavadbhiḥ vyākhyānena, svasaṃbandhajñānasyaiva prītihetutvāt . taṃtra yadi
kaścit 'sva' padārtha eva na syāt, tadā, prītirapi na syāt ..
nanu svaputrasya śreyase mātā bahuvidhān kleśānanubhavati . svasukhābhāve'pi svīyasukhāya tyāgadarśanāt
kathamidamiti cet, asūkṣmajño bhavān . tatrāpi svasya sukhārthameva mātā kaṣṭaṃ sahate, svaputratvāttasya na
hyanyaputrārthaṃ tyāginī sā . ato'nte svasukhameva pravartakam . yadyapi yaḥ kaścidavivekī svīyārthaṃ svaprāṇānapi
tyajet, parantu tatrāpi svīyatvajñānameva pravartakam . ataśca aihikāmuṣmikasarvavyavahārasyāpyahamartha eva
paramādhārabhūtaḥ . ataḥ ahamarthavināśaḥ apuruṣārthaparyavasāyyeva ..
nanu 'mahābhūtānyahaṅkāraḥ' (gī.7-4) ityatrāhaṅkārasya prakṛtivikārarūpatāyā bhagavataivābhidhānena tasya
heyatvasiddhayā muktau tasyānuvṛttiḥ kathamiti cet; ahaṅkāraḥ anyaḥ ahamarthaścānyaḥ . prākṛtānāṃ janānāṃ
prākṛtāhaṅkāratattvavaśādahaṃpratītiviṣayatve'pi jñānināmapi ahamiti vyavahāradarśanāt, pratyuta paramātmano'pi
'hantāham' ityahaṃpratīteḥ sattvena, ātmano'hamarthatvānapāyāt . nanu paramātmāno'hantvamapi māyikameveti cet,
tadetadagre (nāyaka.4) vistareṇa vicāryate . na ca bhūmavidyānte 'athāto'haṅkārādeśaḥ' 'athāta ātmādeśaḥ'
iti pṛthagvyahārāt, ātmano'hamarthatvaṃ nāstīti śaṅkayam bhūmnaḥ, ahamarthasya, ātmanaśca sarvātmatvamupa-
==End of OCR for page 5==

==Start of OCR for page 6==
193
jīvasaraḥ
diśyate . bhūmnaḥ, ātmanaśca madhye ahamarthasyopadeśaḥ . prathamaṃ prakṛtabhūmavidyāviṣayam, anta ātmānaṃ ca
sarvātmakamupadiśya madhye'haṃkārādeśasyābhidhānāt bhūmnaḥ, ahamarthasya, ātmanaścābhedabodhanārthameva tathā-
bhidhānam . anyathātmano bhūmātiriktatvameva syāt . atastrayāṇāmapyabheda eva . kakṣyābhedadṛṣṭyā; vicitrānu-
bhavadṛṣṭyā vā pṛthagupadeśaḥ . ahaṃtvamanyat, ahaṃpadārthatvaṃ cānyadityasakṛduktaṃ (ślo. 7) na vismartavyam ..
nanu ! ātmano'hamarthatvaṃ sarvathā nāstīti na brūmaḥ, 'na cāyamekāntenāviṣayaḥ, ahaṃ pratyayaviṣayatvāt'
iti hyācāryāḥ . ato'haṃpadārthatvamanyat, ahamarthatvaṃ cānyadityeva yuktam . anyathātmanaḥ pratyaktvabhānameva na
syāt . pratyaktvamevāhantvam, ahamarthatvaṃ ca . pratyaktvameva hi svaprakāśatvam . ahamarthānātmavādasyāpyetāvatyeva
tātparyam . 'ahaṃ' śabdaprayogasyāsārvadikatvāt . ata eva chāndogye tatprakaraṇe śrīśaṅkarācāryairapi 'athātaḥ
ahaṅkārādeśaḥ' ityādivyākhyāprakaraṇe 'ahaṅkāreṇa dehādisaṃghāto'pyādiśyate'vivekibhirityatastadāśaṅkā mā
bhūdityarthaṃ anantaraṃ ātmādeśaḥ ātmanaiva kevalena satsvarūpeṇa śuddhenādiśyate' iti bhāṣitam . atra
'dehādisaṃghāto'pi' ityapiśabdena uttaratra 'avivekibhiḥ' itiśabdena ca, avivekinām dehādisaṃghātaḥ
ahaṃpratītiviṣayaḥ, vivekināṃ tu saṃghātātirikta eva ahaṃpratītiviṣaya iti spaṣṭamuktam . ato'hamarthanāśo na
mokṣaḥ, ahamarthasya caitanyasyānuvartanāt . ata eva na jīvanāśo'pavargaḥ . atra kaṃ doṣaṃ paśyasi tvam ? iti
cet aho ! āgato'si madīyameva rājamārgam . 'pratyagarthasya paramātmani paryavasānāt' iti hi śrīmadbhāṣyam
(1-3-8) dehādārabhya paramātmaparyantaṃ 'ahaṃ' pratītirvyāpnoti . sarvatrāpi pratyakcaitanyamevāhamarthaḥ . ataśca
pratyaktvarūpamahamarthatvaṃ na kadāpyapagacchatītyeva tattvam . adhikamagre (nāyaka. 4) ..
tathā ca ahamarthaḥ anyaḥ, ahaṅkāraścānyaḥ, ahaṃ padārthaścānyaḥ . ahamartho nāma pratyagarthaḥ,
'aham' iti pratītiprayojakaḥ . ahaṅkārastu 'aham' iti pratyaktvābhimarśahetubhūtaṃ tathāvyavahāropayogi
tattvāntaraṃ prakṛtipariṇāmaviśeṣarūpam . etadapi na sarvātmanā heyam; garvāparaparyāyasyāhaṃkārasya, 'aham'
'mama' ityādyabhimānādirūpasyaiva ca heyatvam . ahaṃpadārthastu 'aham' itiśabdaprayogakālikaḥ . yena kenāpi
prakāreṇa heyatvaṃ tu vidyāyā api 'tato bhūya iva te tamo ya u vidyāyāṃ ratāḥ' iti śrūyata eva .
kathamityādikamagre (ślo.33) bhaviṣyati ..
nanu bhagavatā bhāṣyakāreṇāsya śruteranyathāvyākhyatatvāttadviruddhamidamiti cet -
smarāmyahaṃ bhoḥ . sakalaṃ taduktaṃ tvatto'pi samyak tadanugraheṇa .
vicārayāmaśca tadetadagre (ślo. 33) sahasva tāvacca kathañcidadya ..
yadi naśyedahaṅkāraḥ sādhanācaraṇaṃ katham? pratyekatābhāvamūlo hyahaṅkāraḥ prakīrtyate ..
pratyekatā yadā naṣṭā kamupāsīta kaḥ katham? ahaṃ brahmāsmyanubhavassopānaṃ tvantimaṃ viduḥ ..
avidyāpadaṃ vidyāvirodhivācakamiti pare . vidyāvat avidyāpi sādhanānuguṇaiveti bhagavadbhāṣyakārāḥ .
itaratsarvaṃ vyākhyānamiti saṃgrahaḥ . śiṣṭamagre (ślo.33) .. 17 ..
==End of OCR for page 6==