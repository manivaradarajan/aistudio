==Start of OCR for page 1==
431
[ब्रह्मणस्सविशेषत्वं सर्वसम्मतम्]
नायकसरः
172.
साविद्यं केऽपि सोपाधिकमथ कतिचित्, शक्तिभिर्जुष्टमन्ये
स्वीकृत्यैकाद्वितीयश्रुतिमपि जगदुस्तद्विशिष्टैक्यनिष्ठाम् ।
श्रीशठकोपसूरिस्तादृशीं परां काष्ठामारूढा इति प्रथितमिदं तत्तदीयैर्वचनैः । 'न शूद्रा भगवद्भक्ता विप्रा
भागवताः स्मृताः । सर्ववर्णेषु ते शूद्रा ये ह्यभक्ता जनार्दने ।।' इत्यार्षं वचः । अतः –
त्यक्त्वा त्वां दूरतो दुष्टमसंभाष्यतमं सताम् । आह्वये शङ्कराचार्यभक्तानेवात्र निर्णये ।।
अस्तु नाम परमं हितं वचो ब्रह्मर्षिवर्यस्य, 'प्राप्यं ज्ञानं ब्राह्मणात् क्षत्रियाद्वा' (आप.) इत्यादि ।
श्रीमन्महाभारतस्थं कौशिकोपाख्यानमपि विप्रवर्येण तेन नावलोकितम् । अन्ततः, किं स्मरन्ति भवन्तो
भवदाचार्यचरितम्, वचनं वा - 'चण्डालोऽस्तु स तु द्विजोऽस्तु गुरुरित्येषा मनीषा मम' इत्यादिकम् ? ननु भोः !
नैतादृशान् विश्वसन्ति विमर्शकाः । आसन् किलानेके शङ्कराचार्येति नामानः । जानाम्यहं सर्वम् । अत एव
शङ्करविजयचरितमपि मया साक्षीकृतम्। तत्कर्ता हि भवतां पूज्यतमः । पठ्यतां सावधानं तत्। अन्ते रक्षात्मानं
महापातकात् । यच्चोक्तमुपासनं क्रिया। क्रियासाध्यं फलमनित्यमित्यादि, तत्र वक्तव्यं पूर्वसर एव विस्तरशउक्तम् ।।
अन्तत अस्यैकस्य वोत्तरं दीयताम् । उपासनं मानसी क्रिया । अतः तत्फलं सगुणप्राप्तिरूपं
क्रियासाध्यत्वादनित्यमित्युच्यते भवता । एवं तर्हानावृत्तिसूत्रस्य का गतिः? सा तु क्रममुक्तिपरेत्युक्तमेवेति चेत्,
क्रियासाध्यं फलमनित्यमुच्यते, क्रममुक्तिरप्युच्यते । किं विरोध एव न ज्ञायते? पुनर्जन्मनापि तद्भवितुमर्हतीति
चेत्, भवतु भवदनुग्रहेण । अपुनरावृत्तिः कथम्? तत्तु एवं भवेत् - भोः ! मास्तु तव सङ्कटम् ॥
जानामि भवतां तर्कपरतां सम्यगेव हि । प्रतिष्ठितो न भवति तर्को नूनं श्रुतेः पुरः ।।
कथञ्चित्किल बौद्धानां भङ्गायाचार्यदर्शिताम् । पुनर्मा गच्छ सरणिं शून्यवादो भवेध्रुवम् ।।
बहुधा प्रोक्तमेतद्धि पुनर्मा पिष्टपेषणम् । बौद्धमार्गं परित्यज्याऽऽगच्छ मार्गं तु वैदिकम् ॥ २६ ॥
ननु यदि ब्रह्मण उपादानत्वं तच्छरीरभूतचिदचिद्द्वारकम्, तर्हि कारणभूतस्य वस्तुनः 'एकमेवा-
द्वितीयम्' इत्येकत्वं न मुख्यं स्यात्, किन्तु विशिष्टैक्यविवक्षयेत्येकत्वममुख्यमेव स्यादिति शङ्कां परिहरति -
साविद्यमित्यादि । केऽपि निर्विशेषवादिनः साविद्यं ब्रह्म = अविद्याविशिष्टं ब्रह्मोपादानंम् स्वीकृत्य,
एकाद्वितीयश्रुतिमपि = प्रलयकालिकीम् 'एकमेवाद्वितीयम्' इति श्रुतिमपि तद्विशिष्टैक्यनिष्ठां जगदुः =
अवदन् - अथ कतिचेत् सोपाधिकं ब्रह्म स्वीकृत्य, तद्विशिष्टैक्यनिष्ठाम् एकाद्वितीयश्रुतिं जगदुः इति,
अन्ये शक्तिभिः जुष्टं ब्रह्म स्वीकृत्य, एकाद्वितीयश्रुतिमपि तद्विशिष्टैक्यनिष्ठां जगदुः इति च भिन्नं भिन्नं
वाक्यम् । आद्यं निर्विशेषवादिनाम्, द्वितीयं भास्करस्य, तृतीयं यादवप्रकाशस्य । नित्यशुद्धबुद्धमुक्तस्वरूपस्य
ब्रह्मण उपादानत्वं यदि स्वरूपकृतम्, तर्हि तस्य स्वरूपस्य नित्यत्वादेवानिर्मोक्षप्रसङ्गः इति जगद्ब्रह्मणोर्मध्ये
अनिर्वचनीयमविद्याख्यं किञ्चिदङ्गीकृत्य साविद्यं ब्रह्मोपादानम्, निरवद्यं तदेव परमप्राप्यं नित्यशुद्धेत्यादिरूप
मङ्गीचक्रुः । 'उपाधिनिमित्तो भेदः, न पारमार्थिक इत्येषोऽर्थः सर्वैर्वेदान्तिभिरभ्युपगन्तव्यः' (ब्र.सू.भा.1-4-
==End of OCR for page 1==

==Start of OCR for page 2==
तत्त्वमुक्ताकलापः
432
22 शं.) इति खलु भाष्यम् । यदि साविद्यमुपादानम्, तर्हि 'एकमेवाद्वितीयम्' इति श्रुतिः कथं घटतामिति
चेत्; अविद्याया अनिर्वचनीयतामभ्युपगच्छन्त एव, तस्या मिथ्यात्वात्, सत्यभूतवस्त्वन्तराभावार्थकम्
'एकमेवाद्वितीयम्' इति वाक्यमिति खलु वदन्ति ।।
इदं कथं घटताम्? सजातीयविजातीयस्वगतभेदत्रयरहितं खल्वद्वितीयादिपदस्यार्थोऽवर्णि । अविद्या
ब्रह्मसजातीया? उत विजातीया? आद्यस्तु न भवति, ब्रह्माद्वैतभङ्गात् । विजातीया चेत्, विजातीया-
विद्याविशिष्टमेवोपादानं सिद्धम्, संमतं चैतदेव । एवं सति विजातीययाऽविद्यया विशिष्टत्वात्कथमद्वितीयम्
ब्रह्म? पारमार्थिकद्वितीयरहितमित्येवार्थ इति चेत्, तत् सजातीयद्वितीयराहित्यमेव, न तु विजातीयद्वितीय-
राहित्यरूपम् । तदापि अविद्याया ब्रह्मविजातीयत्वाद्विजातीयद्वितीयराहित्यं विरुद्धयेत, विजातीयद्वितीया-
ङ्गीकारात् । अविद्याया अनिर्वचनीयत्वात्, निर्वचनीयद्वितीयराहित्यं यदि विवक्षितम्; तर्हि ब्रह्म निर्वचनीयं
स्यात् । तथा चावाच्यत्वावेद्यत्वादिभङ्गः । ब्रह्मणोऽनिर्वचनीयत्वमन्यादृशम्, अविद्याया अनिर्वचनीयत्वं
चान्यादृशमिति न दोष इति यदि,
हन्तानिर्वचनीयत्वमधिकृत्यैव वर्ण्यते । एतावदिति चेत्, हन्त ! कियद्वर्ण्यत चेतरत् ।।
मुखमस्ति बलं चास्ति वैयात्यं चास्त्यनन्तकम् । अनिर्वाच्यमभूत्सर्वम्, उच्यताम् स्वेच्छयैव भोः ।।
एतद्दोषपरिहारायैव भास्कराचार्यः उपाधिसत्यतावादी प्रत्यवतिष्ठते - अथ कतिचित् सोपाधि-
कमिति । अथ कतिचित् सोपाधिकं ब्रह्म स्वीकृत्य एकाद्वितीयश्रुतिमपि तद्विशिष्टैक्यनिष्ठां जगदुरित्यन्वयः।
अयमाशयस्तेषां - अविद्याया मिथ्यात्वे तस्याः कल्पकः क इति वक्तव्यम् । केनचित् भ्रान्त्या कल्पितमेव
हि मिथ्येत्युच्यते । कस्य भ्रान्त्या कल्पितेयमविद्या? ब्रह्मण एवेति चेत्, किमेतद्भान्तिदर्शनं ब्रह्मणः
स्वाभाविकम्, उतौपाधिकम् ? स्वाभाविकत्वेऽनिर्मोक्षप्रसङ्गः । औपाधिकत्वे, स उपाधिः सत्यः, उत मिथ्या?
मिथ्यात्वे, पुनः कल्पकान्तरापेक्षत्वादनवस्था । सत्यत्वे, भक्षितेऽपि लशुने न शान्तो व्याधिः, इत्यापत्त्या
अविद्याकल्पकोपाधेः सत्यत्वाङ्गीकारापेक्षया, अविद्याया एव सत्यत्वमङ्गीक्रियताम् । ननु विद्यामयः खलु
परमात्मा । स एव च सत्यः । तद्भिन्नाविद्या कथं सत्या स्यात्? वस्तुतस्तु -
सर्वे भग्ना नञ्समासे विपरीतार्थभावनात् । तत्तुल्यमेवान्यत्किञ्चिदुच्यते नञ्समासतः ।।
तुल्यं द्वितीयं सिद्धयेच्चेत् भवेत् ब्रह्मद्वयं तदा । इति भीतिः किमर्था ते, ब्रह्मणोऽन्यदितीर्यताम् ।।
भिन्नान्यशब्दयोर्भेदो महानस्तीति चिन्त्यताम् । सर्वात्मना न पर्यायौ तौ शब्दाविति तु ध्रुवम् ।।
दित्यदित्यादिशब्दादौ ऋतानृतपदेषु च । रीतिस्सर्वत्र चैवेयम् समाश्वसिहि मास्तु भीः ॥
यदि नाङ्गीकरोषि त्वमुपाधेः सत्यतां बत । नैव च स्यात्समाश्वासस्सत्यं सत्यं वदाम्यहम् ।।
तर्हाद्वितीयश्रुतेः का गतिरिति चेत्, का भीतिः ? सद्गतिरेव । तवैव स्यादुर्गतिः धनकनकादिव्यतिरि-
क्तमिथ्यात्वकल्पकस्य ! अस्माकं तु ब्रह्मतुल्यसत्यत्वाभावाज्जडत्वाच्च सजातीयद्वितीयराहित्यं सिद्धमेवेति
नानुपपत्तिः । सत्यत्वे तस्या उच्छेदः कथम्? त्याज्यता वा कथम्? इति चेत्, सत्यत्वेऽपि न ब्रह्मतुल्यं
==End of OCR for page 2==

==Start of OCR for page 3==
433
नायकसरः
सत्यत्वम् । अतस्त्याज्यतोच्छेद्यता च युज्यते । कि तर्हि सत्येऽप्यस्ति तारतम्यम् ? किं विस्मृता 'सत्यस्य
सत्यम्' (बृ.4-3-6, 4-1-20) इत्यपौरुषेयी वाक् । 'सत्यपदं निरुपाधिकसत्तायोगि ब्रह्माह । तेन
विकारास्पदमचेतनम्, तत्संसृष्टश्वेतनश्च व्यावृत्तः' (श्री.भा. 1-1-2) इति श्रीभाष्यमपि । एतदृष्ट्या जगतः,
संसारिचेतनस्य च सत्यत्वं नास्त्येव । तथाचास्त्येव सत्यत्वेऽपि तारतम्यम् । तस्मात् ब्रह्मविशेषणं
सत्यपदमन्यदेव । लोकविशेषणभूतसत्यपदमन्यदेवेति चेत्, अस्तु । यधा कथञ्चिदात्मा समाधीयताम् । प्रकृते
निरुपाधिकं सत्यं तु ब्रह्मैव, तत् सदा सर्वेषामुपादेयम्, सोपाधिकसत्यं तु हेयमेव । तर्हि जीवोऽपि हेयः
स्यात्, तदीयसत्तायास्सोपाधिकत्वादिति चेत्, ओम् । जीवात्मस्वरूपमपि परमात्मानुभवरहितं हेयमेव । किं
न जानासि त्वमेतत्सिद्धान्ते कैवल्यस्य हेयत्वम् । अत उपाधेस्सत्यत्वेऽपि न कापि हानिः । सत्ये तारतम्यं
नास्तीत्याद्युक्तिस्तु अबाधितत्वे तारतम्यं नास्तीत्येतत्परा, व्यावहारिकपारमार्थिकसत्यत्वकल्पनानिषेधपरा वा ।
व्यावहारिकपारमार्थिकसत्यभेदकल्पनाप्येतदभिप्रायैव । श्रीशङ्कराचार्याणामप्येतावदेवाभिमतम्, पारमार्थिक्या-
मवस्थायां सर्वस्यापि व्यवहारस्य लोपादित्यवधेयम् । न हि पारमार्थिक्यामवस्थायां बाधाबाधादिवार्ता,
सत्यमिथ्यात्वविभागो वा, हानोपादानादिर्वा वर्तते । अधिकं तु पूर्वमेवोक्तम् ।।
परन्त्वेतस्मिन्नपि पक्षे जीवब्रह्मणोर्भेदमौपाधिकं स्वीकृत्याभेदस्यैव स्वाभाविकत्वाङ्गीकारात् ब्रह्मणि
जीवगतदुःखादिसंबन्धप्रसक्तेर्वारयितुमशक्यत्वात्, ब्रह्मणो निरवद्यश्रुतिविरोधो दुष्परिहर इत्यालोचयन् यादव-
प्रकाशाचार्य आह - अन्ये इत्यादि। अन्ये जीवब्रह्मणोः अचिद्ब्रह्मणोश्च भेदाभेदयोरुभयोरपि स्वाभाविकत्वं
स्वीकरोति यादवप्रकाशाचार्यः । शक्तिभिः = चिदचिदीश्वरात्मना परिणामोपयोगिशक्तिभिः तिसृभिः जुष्टम् =
युक्तम् स्वीकृत्य एकाद्वितीयश्रुतिमपि तद्विशिष्टैकनिष्ठाम् जगदुः । निरवयवमखण्डमपि परं ब्रह्म स्वसंकल्पानु-
रोधेन तत्तच्छक्तिविशिष्टं स्वीयं रूपं त्रेधा परिकल्य चिदचिदीश्वररूपेण = भोक्तृभोग्यप्रेरितृरूपेणावतिष्ठते ।
कुत्रचित् तन्मतनिरूपणे शक्तिपदस्थाने अंशपदमपि दृश्यते । तत्तच्छक्तिविशिष्टत्वेन रूपेण विशेष्यमपि
त्रेधा विभक्तमिव यतो भवति ततस्तत्रांशपदप्रयोगः । अंशपदेनानारंभकांशा वा विवक्षिताः । तदृष्ट्याखण्डं
ब्रह्मेत्युच्यते । एतादृशशक्तित्रयविशिष्टस्य ब्रह्मण एकत्वात् विशिष्टैक्यविवक्षयाऽद्वितीयश्रुत्युपपत्तिः ।।
अस्मिस्तु भेदाभेदवादे सारतो दूषणमुक्तं भगवता वेदार्थसंग्रहे- 'ब्रह्माज्ञानपक्षादपि पापीयानयं
भेदाभेदपक्षः' इति । ब्रह्माज्ञानवादे हि दोषाणां मिथ्यात्वात् ब्रह्म सुरक्षितं भवति । अस्मिस्तु भेदाभेदवादे
दोषाणां सत्यत्वात्, जीवब्रह्मणोर्भेदवदभेदस्यापि स्वाभाविकत्वात्, जीवगता दोषा ब्रह्मणि प्रसज्येरन् । न च
भेदस्यापि स्वाभाविकत्वात्, दोषाणां ब्रह्मणि प्रसक्तिर्वार्यत इति वाच्यम् ;
स्यादिच्छा भवतस्त्वेवं त्वदाज्ञां पालयेत्तु कः । विपरीतं कुतो न स्यात् ? विषमालंकृतिं स्मर ।।
एवं प्राधान्येन तत्कालप्रसिद्धं पक्षत्रयं प्रादर्शि । किन्तु ;
पुनः पुनश्च वक्तव्यं श्रोतव्यं च पुनःपुनः । पुनः पुनश्च मन्तव्यं ध्यातव्यं च पुनः पुनः ।।
त्यक्त्वा सर्वं, तपः कार्य यावता स्यात् प्रभोः कृपा । श्रूयतां पुनरप्यत्र प्रभुं स्मृत्वाभिधीयते ।।
==End of OCR for page 3==

==Start of OCR for page 4==
तत्त्वमुक्ताकलापः
434
नित्यत्वं विग्रहत्वं प्रकृतिपुरुषयोर्हेतुतां विश्वकर्तु-
स्तद्वैशिष्टयं च शास्त्रप्रथितमजहतां कोऽपराधोऽतिरिक्तः ॥ २७ ॥
वेदान्तशास्त्रपठनान्नैव किञ्चिद्भविष्यति । यतस्तत्तपसा गम्यं तथा देवप्रसादतः ।।
'तपः प्रभावाद्देवस्य प्रसादाच्चे' ति हि श्रुतिः । सूत्रं चापि तथा हार्दानुग्रहादिति दृश्यते ।।
वेदान्तशास्त्रं ब्रह्मर्षिश्चकारात्यद्भुतं कलौ । कृते प्रियविचाराणां बुद्धेः कालुष्यनाशकम् ।।
तस्य व्याख्या पुरैवासीत्परिणामपराऽऽत्मनः । दूषिता बहुधा सा तु बौद्धैः केवलहैतुकैः ॥
तस्योत्तरप्रदानाय तत्तत्कालानुसारतः । प्रयेतिरे महात्मानः स्वस्वबुद्ध्यनुसारतः ।।
तत्तात्पर्यापरिज्ञानाच्छङ्खान् दध्मुः पृथक्पृथक् । कलेः प्रभावात्तत्सर्वमासीद्ज्ञानविडम्बनम् ।।
तस्मै रामानुजार्याय नमः परमयोगिने । शठारातिमुनेर्भावदर्शिने मार्गदर्शिने ।।
हन्तासीत्तत्कलेर्दोषादेकदेशिमतं यथा । द्वैतं किं स्यादथाद्वैतं द्वैताद्वैतमथापि वा ।।
विकल्प्यैवं स योगीन्द्रो न स्पष्टं प्राह चोत्तरम् । अतो ज्ञेयं तु तत्त्वस्य दुर्गमत्वं मुमुक्षुभिः ।।
अथापि वर्धयामासुर्विचारं तन्मतानुगाः । परस्परं दूषयन्तः तथावर्धत हा ! कलिः ।।
'सारासारविवेकज्ञाः गरीयांसो विमत्सराः । प्रमाणतन्त्राः सन्तीति कृतो वेदार्थसंग्रहः ।।'
एवं स प्रार्थयामास वेङ्कटेश्वरसन्निधौ । स योगी, जगतां क्षेमो भूयात्तस्य कृपाबलात् ।।
प्रकृतमनुसरामः । एवं कञ्चनोपाधिं मध्ये कृत्वैव ब्रह्मोपादानत्वे सर्वेनिरूपणीये - शास्त्रप्रथितम् =
वेदाख्यशास्त्रे सुस्पष्टम् प्रतीयमानम् प्रकृतिपुरुषयोः नित्यत्वम्, विग्रहत्वम् = परमात्मशरीरत्वम् विश्वकर्तुः =
जगत्स्रष्टुः हेतुताम् = अभिन्ननिमित्तोपादानताम्, तदुपपादकतया तद्वैशिष्ट्यं च = सदा चेतनाचेतनशरीरकत्वं
च अजहताम् = अत्यजताम् अतिरिक्तः अपराधः कः? श्रुत्युक्तमार्गेणैव सर्वश्रुतिसमन्वयप्रतिपादनातिरिक्तो
दोषः कोऽस्मास्विति नर्मोक्तिः, निर्वेदोक्तिर्वा । शिष्टमग्रे (श्लो. 41) भविष्यति ।।
-
अत्रैवं श्रीभाष्यस्य पङ्क्तयोऽवधार्याः – 'निर्विशेषवस्त्वैक्यवादिनः, भेदाभेदवादिनः, केवलभेद-
वादिनश्च वैय्यधिकरण्येन, सामानाधिकरण्येन च ब्रह्मात्मोपदेशास्सर्वे परित्यक्ताः स्युः' (श्री.1-1-1)
इत्यादयः । विस्तरस्तु तत्रैव द्रष्टव्यः । उक्तवादत्रयप्रतिकोटिभूतं सविशेषाद्वैतमेवैतत्सिद्धान्त इति
हृदयम् । इतरत् पूर्वश्लोक एव द्रष्टव्यम् ॥
केयमारभटी ब्रह्मन् ! वृथैव च पुनः पुनः । तत्रैवोत्तरवाक्यं तु नैव दृष्टं कुतस्त्वया ।।
समनन्तरमेव शरीरशरीरिभावकृतोऽभेद इति स्पष्टमुक्तमेव किलेति चेत्, सावधानमुच्यताम्
शरीरशरीरिभावकृतः अभेदो वा, अभेदनिर्देशो वा । किमन्तरं नैव जानास्युभयोः? जनास्तु मन्यन्ते
'अभेदनिर्देशः शरीरशरीरिभावकृतः' इति अत्रोच्यते 'अभेदः शरीरशरीरिभावकृतः' इति ।।
अत्रैव वर्तते सूक्ष्मं रहस्यं महदद्भुतम् । शरीरिणश्शरीरस्य संबन्धश्चिन्त्यताम् मुहुः ।।
तथैव चिन्त्यतां गाढं स आत्मा पञ्चधा स्थितः । बहुधा दर्शितं चैतत् रहस्यं चिन्त्यताम् मुहुः ।।
==End of OCR for page 4==

==Start of OCR for page 5==
435
[यादवप्रकाशमतपरीक्षा]
ब्रह्मोपात्तान् विकारान् कतिचिदभिदधुश्चेतनाचेतनेशान्
नैतद्युक्तं यदीशादनधिकमनघं निर्विकारं श्रुतं तत् ।
भिन्नाया ब्रह्मशक्तेर्विकृतय इति चेत्, ब्रह्मजन्यत्वभङ्गः;
भेदाभेदोपपाद्यं सकलमिति मते सप्तभङ्गी न दूष्या ॥ २८ ॥
नायकसरः
173.
अध्यात्मशास्त्रसरस्वमेतस्यान्तस्तु वर्तते । शब्दं त्यक्त्वा चिन्तयार्थं मननं क्रियतां मुहुः ॥
बुद्धयधीशं गुरूंश्चैव साक्षीकृत्य विचिन्तय । तयोरनुग्रहाच्चैव सर्वं सुविदितं भवेत् ॥ २७ ॥
एवं सामान्यतः स्वपक्षस्यैव साधीयस्त्वं प्रतिपाद्य, स्वपक्षप्रतिष्ठायै परमतानि विमिमृक्षुः प्रथमं
यादवप्रकाशमतं विमृशति - ब्रह्मोपात्तानित्यादिना । एते हि स्वाभाविकभेदाभेदवादिन इति प्रसिद्धाः ।
सर्वश्रुतिसमन्वयप्रदर्शनोत्साहेनैते यादवप्रकाशाः जगद्ब्रह्मणोर्भेदाभेदौ स्वाभाविकावेव प्रतिपादयन्ति । यथा
समुद्र एक एव फेनबुदुदतरङ्गाद्याकारैः परिणतो नानानामरूपभाक् भवति, अथापि व्यवस्थितासंकीर्ण-
व्यवहारविषयश्च भवति, तथैव परं ब्रह्मापि शक्तित्रयविशिष्टं सत्तत्तदंशेन त्रेधा परिणमत इत्याहुः ।
कतिचित् = केचित् यादवप्रकाशादयः चेतनाचेतनेशान् = चिदचिदीश्वरान् ब्रह्मोपात्तान् = ब्रह्मणैव विचित्रशक्ति-
त्रययुक्तेन स्वेच्छयैव स्वीकृतान् विकारान् = स्वरूपविकाररूपान् अभिदधुः = वर्णयामासुः ।।
एतन्निराकरोति – नैतदुक्तमिति । यत् = यस्मात् तत् = परंब्रह्म ईशात्= तदृष्ट्या ब्रह्मैकांशरूपात्
ईश्वरात् अनधिकम् = अनतिरिक्तम् अनघम् = सकलदोषविदूरम्; अत एव निर्विकारम् = स्वरूपतो विकारशून्यम्
श्रुतम् = 'निरवद्यं निरंजनम्' (श्वे.6-19) इत्यादिश्रुतिप्रतिपन्नम् । परंब्रह्म सकलदोषविदूरमिति अनेक-
श्रुतिनिश्चितम्, सर्वसंमतं च । एवं सति ईश्वरस्यापि विकारिकोटौ गणना कथम्? निश्चलसमुद्रस्थानापन्नं
ब्रह्म । तेन ब्रह्मणो न निर्विकारत्वनिर्गुणत्वादिश्रुतिविरोधः । अत्र फेनबुद्बुदतरङ्गस्थानापन्नाः चिदचिदीश्वरा इति
चेत्; ब्रह्मान्यत्, ईश्वरोऽन्यो भवति । इदं 'ईशावास्यम्' (ई.1) 'एष सर्वेश्वरः' (बृ.6-4-22)
'तमीश्वराणां परमं महेश्वरम्' (श्वे.6-7) इत्यादिश्रुतिविरुद्धम् । 'ज्ञाज्ञौ द्वावजौ' 'प्रकृतिं पुरुषं चैव विद्धयनादी'
(गी. 13) इत्यादिश्रुतिस्मृतिविरुद्धा त्रयाणामुत्पत्तिः । ब्रह्मणस्सकाशादेव त्रयाणामुत्पत्त्या ब्रह्मणो विकारित्वात्
कथं ब्रह्मणो निर्विकारत्वं रक्षितम् ? परिहारं शङ्कते - भिन्नायाः = ब्रह्मणो व्यतिरिक्तायाः ब्रह्मशक्तेः = ब्रह्मगतशक्तेः
विकृतयः = विकाररूपा एते त्रयः । अतश्च ब्रह्मणो निर्विकारत्वमागतम् इति चेत्, तर्हि ब्रह्मजन्यत्वभङ्गः =
ब्रह्मभिन्नाया ब्रह्मशक्तेरेव जगदुपादानत्वात् ब्रह्मजन्यत्वस्य भङ्गः । ततश्च 'यतो वा इमानि भूतानि जायन्ते'
'जन्माद्यस्य यतः' इत्यादि श्रुतिसूत्रविरोधः । पुनः परिहारं शङ्कते - सकलम् = ब्रह्मोपादानत्वादिकं सर्वम्
भेदाभेदोपपाद्यम् = ब्रह्मणः ब्रह्मशक्तेश्च नात्यन्तं भेदः, किन्तु भेदाभेदौ । तथा च ब्रह्माभिन्नाया ब्रह्मशक्ते-
रुपादानत्वात् ब्रह्मोपादानत्वमुपपादनीयम्, इति मते = इति यदि संमतम्, तर्हि सप्तभङ्गी = जैनसंमता
सप्तभङ्गी न दूष्या = न दूषयितुं शक्या । जगति विरोधः कुत्रापि नास्तीति प्रतिपादनाय जैनैरुक्ता नीतिः
==End of OCR for page 5==