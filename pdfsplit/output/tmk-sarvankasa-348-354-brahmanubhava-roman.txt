==Start of OCR for page 1==
131.
301
[muktau jñānavikāsaḥ śāśvataḥ ]
buddheryo'sau vikāsaḥ kabalitanikhilopaskṛtabrahmatattvaḥ
sa prāk cennityamuktiḥ na yadi kathamasau naśvaratvaṃ na gacchet .
maivaṃ pradhvaṃsavat te sa khalu mama tathā śaunakādyuktanītyā
śāntāśeṣāparādhe na ca bhavati punastatra saṅkocahetuḥ .. 61 ..
jīvasaraḥ
'jīvasaṃjño'ntarātmānyaḥ' (ma.smṛ. 12-13) ityādi ca paśyatāmatrāntarātmā jīva eva yukta iti spaṣṭaṃ
bhāyāt . jīvasyāpyaṅguṣṭhamātratvam 'aṅguṣṭhamātro ravitulyarūpaḥ' (śve. 5-8) ityatra śrutam . iṣīkāyāḥ muñjena
saṃbandhaḥ kīdṛśassūkṣmo gahana iti sasyajīvavijñānina eva jānīyuḥ . ataḥ utkrāntiḥ brahmavido'pyani-
vāryā . abrahmavidaḥ kliśyeyurbhṛśam; brahmavidastu na kliśyeyurityeva viśeṣaḥ . uktavākye 'dhairyeṇa' iti
padamidaṃ sūcayati . ata eva 'samānā cāmṛtyupakramāt' (bra.sū.4-2-7) iti śarīraṃ tyajatāmuttaragatiṣu
vaiṣamyasattve'pi śarīrādutkrantissamānetyāha sūtrakāraḥ . gativiṣaye tu piṇḍāṇḍabrahmāṇḍavijñānenaiva nirṇayaḥ .
ataḥ kevalairvacanaiḥ, cakāratukārādibhirvā na ko'pyarthassādhīyānityavadheyam .. 60 ..
gatyanantaraṃ prāptirvicāryate - buddherityādinā . prāptirnāma brahmaprāptiḥ . saiva muktiḥ . sā ca
niśśeṣāvidyānivṛttyā saṃpūrṇajñānavikāsarūpā . tasyā asaṃbhavamāśaṅkate = kabalitanikhilopaskṛtabrahmatattvaḥ
buddheḥ yo'sau vikāsaḥ, saḥ prāk cet = prāgapyāsīt, na nūtana iti cet, tarhi nityamuktiḥ = muktiḥ
nityā syāt = saṃsārāvasthāyāmapi syāt . na yadi, asau naśvaratvam = nāśam kathaṃ na gacchet ? ityanvayaḥ.
muktiśabdārthaḥ kaḥ? sakaladuritanivṛttiḥ . anayā ca kiṃ bhaviṣyati ? saṃpūrṇadharmabhūtajñānavikāsaḥ . anena ca
ko lābhaḥ? kathaṃ puruṣārthatvamasya? iti praśne - paripūrṇatayā brahmānubhavarūpaḥ saḥ . brahmaṇaścānantāndamayatvāt
niratiśayānandānubhavarūpatvānmukteḥ paramapuraṣārthatvamucyate ..
brahmaṇi paripūrṇatvaṃ nāma sakalaguṇavibhūtivigrahaviśiṣṭatvam . dharmabhūtajñānasya saṅkocanivṛttau, tasya
sarvaviṣayakatvaṃ sahajam . tathāca - kabalitam = viṣayīkṛtam, nikhilaiḥ viśeṣaṇaiḥ upaskṛtam = viśiṣṭam
brahmatattvam = yena, tādṛśaḥ yo'sau vikāsaḥ, ayaṃ pūrvamevāsīt, uta nūtanatayā āgataḥ. ādye, tasyaiva
muktipadārthatvena, tasya pūrvameva sattvāt muktirnityā syāt = kasyāpi bandha eva na syāt . sa tu
anubhavaviruddhaḥ . dvitīye pakṣe nūtanatayā utpannatve, anityatvamanivāryam, 'jātasya hi dhruvo mṛtyuḥ' iti
nyāyāt . ityākṣepaṃ nirākaroti - maivamiti . kathaṃ tarhi parihāraḥ? ityatra - te = tava mate pradhvaṃsavat =
pradhvaṃsābhāvavat, sa khalu = vikāsaḥ, mama śaunakādyuktanītyā tathā = nityaḥ ityarthaḥ . 'yathā na kriyate
jyotsnā malaprakṣāl̤anānmaṇeḥ . doṣaprahāṇānna jñānamātmanaḥ kriyate tathā .. yathodapānakaraṇāt kriyate na
jalāmbaram . sadeva nīyate vyaktimasataḥsambhavaḥ kutaḥ ... tathā heyaguṇadhvaṃsādavabodhādayo guṇāḥ . prakāśyante
na janyante nityā evātmano hi te .. (viṣṇudharma. 104-55,56,57) iti śaunakoktā nītiḥ . pradhvaṃsābhāvasya
==End of OCR for page 1==

==Start of OCR for page 2==
tattvamuktākalāpaḥ
302
utpattyaṅgīkāre'pi nāśaḥ yathā nāṅgīkriyate, tathaiva vikāsasya janyatve'pi saṃkocanivṛttirūpatvāt, sahajatvācca
nityatvamaviruddhameva . utpannamapi na naśyatītyabhāvasyaiva niyamaḥ, na tu bhāvasyeti cet, abhāvasya bhāvāntara-
rūpatvaṃ vadatāmasmākaṃ vikāsasyāpya bhāvarūpatvāt, utpattimattve'pi nityatvaṃ tasyāvaśādeva siddhyati .
saṅkocasya nivṛttiḥ = nāśaḥ vikāsarūpaḥ, nātiriktaḥ . atastasya janyatve'pi saṅkocanivṛttirūpatvāt,
nāśābhāvassaṅgacchate . prasaraṇasvabhāvasya vastunaḥ dīpaprabhādeḥ prasaraṇaṃ khalu svabhāvaḥ, aprasaraṇam = saṅkocastu
kuḍyādyāvaraṇaupādhikaḥ . tadvat prakṛte dharmabhūtaṃ jñānaṃ prasaraṇaśīlam . saṃkocastu karmakṛtaḥ . karmaṇāṃ nāśe
svayameva prasarati jñānam . prasaraṇāprasaraṇe eva vikāsasaṅkocau . ataśca vikāsasyāgantukatve'pi, tasyaiva
svābhāvikatvāt, svābhāvikasya ca nivṛttyayogāt vikāso nāpagacchati ..
uktārthe mahatāṃ saṃvādaṃ pradarśayati – śaunakādyuktanītyeti. pradarśita evāyaṃ nyāyaḥ pūrvameva (ślo.54)
'yathā na kriyate jyotsnā' ityādinā . nanvevaṃ yadyāgantukadharmāṅgīkāramātreṇa dharmiṇo nityatve na kāpi
hāniḥ, tarhi etādṛśavikāsasyānityatve'pi dharmabhūtajñānasya nityatvasaṃrakṣaṇāt vikāso'nityo'pyastvityākṣepe,
samādhānamāha- śāntetyādi . śāntāḥ = nivṛttāḥ aśeṣāḥ = samastāḥ aparādhāḥ = karmāṇi yasya . tādṛśe
mukte, tatra = dharmabhūtajñāne punaḥ saṅkocahetuḥ na ca = naiva bhavati . ato vikāsaḥ śāśvato'vatiṣṭhate .
dharmabhūtajñānasya kathañcinnityatvasādhanameva na puruṣārtho'smākam, tasya saṃsāradaśāyāmapi samānatvāt . ātma-
svarūpavat pratyaktvābhāvena asya svataḥpuruṣārtharūpatvābhāvāt . ātmasvarūpasya niratiśayānandarūpatvāddhi
tādṛśasvarūpāvirbhāvasyaiva puruṣārthatvaṃ varṇanīyam . paraṃ tvidamapi kaivalye paryavasitaṃ bhavet . ata eva
dharmabhūtajñānavikāsamātrasyāpi na paramapuruṣārthatvam . kintu anavadhikātiśayānandasvarūpasya paramātmanaḥ
saṃpūrṇaviṣayīkaraṇādeva tasya paramapuruṣārtharūpamuktipadavācyatvaṃ hyupakrama eva 'kabalitanikhilopaskṛtabrahma-
tattvaḥ' ityanena prādarśi . ata eva bhagavadrāmānujaiḥ nānāvidhavādisaṃmatamokṣasvarūpamanūdya – ‘trayyantaniṣṇātāstu'
ityupakramya 'avidyocchedapūrvakasvābhāvikaparamātmānubhavameva mokṣamācakṣate' (śrī.bhā.1-2-12) ityanvagrāhi .
ātmano'ṇutve'pi tadīyaṃ jñānam 'sa cānantyāya kalpate' ityuktyā muktikāle saṃpūrṇa prasṛtaṃ paramātmajñānavadeva
sarvaviṣayakam . evaṃ svarūpato'ṇutvasyāṅgīkārāt 'aṅguṣṭhamātro ravitulyarūpassaṅkalpāhaṅkārasamanvito yaḥ .
buddherguṇenātmaguṇena caiva hyārāgramātro hyavaro'pi dṛṣṭaḥ ..' (śve.5-8) 'vālāgraśatabhāgasya śatadhā kalpitasya
ca . bhāgo jīvassa vijñeyaḥ' (śve.5-10) ityādiśrutīnāṃ svārthabodhakatvanirvāhaḥ . ārāgramātraḥ = āraḥ =
rathāvayavacakrasyaikadeśaḥ. tasyāpyagram= tadekadeśaḥ . vālasyāgram = avayavina ekadeśaḥ . tasyāpi śatadhā-
kalpito yo bhāgaḥ = atyantālpaparimāṇakaḥ = aṇurityarthaḥ . 'vālāgram' iti 'guñjā' divat atisūkṣma-
parimāṇaviśeṣasya saṃjñeti kecit . idaṃ cāṇutvaṃ na bhautikavastuparimāṇasadṛśamityādi ca pūrvamevoktam
(ślo.22) . aṇorapi jīvasya muktau 'sarvaṃ ha paśyaḥ paśyati' (chāṃ.7-26-2) iti sarvajñatvavarṇanamapi
saṅgacchate . ebhissaha – 'dhīrnityā' (ślo. 4) ityasyāpyanusandhānena bahvayaḥ samasyāḥ parihriyeran ..
athaitāvatāpi utpannasya bhāvasyānityatvaniyamāt, vikāsasyānityatvāpattiḥ kathaṃ vāryate? iti
cet; dhvaṃsasya nityatvasaṃrakṣaṇārthaṃ yathā vā bhāvatve satīti viśeṣaṇaṃ dīyate, tathaivātrāpi etadbhinnatvamapi
==End of OCR for page 2==

==Start of OCR for page 3==
303
jīvasaraḥ
viśeṣaṇīkriyatām . 'evaṃ pariṣkaraṇaṃ doṣācchādanarūpaṃ kila' iti yadi manaḥsaṃkucati, tarhi 'tadbhinnatvam'
māstu, dravyatve satīti viśeṣaṇaṃ dīyatām . vikāsasyādravyatvāt, tasya vyāvṛttiḥ . na ca vikāsasyānityatve
tadviśiṣṭasya dharmabhūtajñānasyānityatvaṃ syāditi śaṃkyam; iṣṭāpatteḥ . ata eva kila jīvasya sṛjyatvavādaḥ
kvacit . 'svargī naṣṭaḥ' ityādivat sarveṣāmapi mate etādṛśānityatvasyādoṣatvāt . ākāśasya svarūpato
nityatve'pi, ghaṭākāśasaṃyogasyānityatvāt, tadviśiṣṭatvena rūpeṇākāśasyānityatve'pi ākāśasyānityatva-
prasaktirna hi bhavati . ato dharmabhūtajñānasya svarūpato nityatve, vikāsasyāgantukatve'pi na kāpi hāniriti .
sāṃkhyasaṃmatasatkāryavādasya siddhāntasammatasatkāryavādasya ca tāratamyapariśīlanaṃ draṣṭavyam (jaḍa.24) .
ato vikāsasyāvasthārūpatvamāvaśyakam . asya sadā sattvavādaḥ, ghaṭatvāvasthāpi pūrvameva satī kāraka-
vyāpārairabhivyajyata iti vādatulyassyāt . evañca vikāso'pi dravyaṃ syāt . na ceṣṭāpattiḥ; tasya
jñānadharmatvānapāyāt . adhikamagre . 'sa cānantyāya kalpate' (śve.5-10) iti śrutirapi vikāsasyāgantukatve
svarasā . kiṃ bahunā ? brahmaṇo'pi viśiṣṭarūpeṇa kāryatvasya kāraṇatvasya ca pūrvamevopapāditatvāt (jaḍa.16)
'śāstraprathitamajahatāṃ ko'parādho'tiriktaḥ' (nāya. 26) iti nyāyo'trāpi smaraṇīyaḥ . antataḥ 'dhīrnityā
yasya pakṣe' ityatroktamavadheyam ..
evañcaitādṛśasya paramapuruṣārthabhūtasya vikāsasyānityatvaṃ kathaṃ saṃbhavi? prakāśātmakasya jñānasya
prasaraṇaṃ hi svabhāvaḥ . tasya saṃsāradaśāyāṃ karmaṇā pratibandhāt tat saṃkucitamāsīt . punastādṛśakarmasaṃbandhasyā-
bhāvāt kadāpi svābhāvikasya prasaraṇasya na bhaṅgaprasaṃgaḥ . atra sarvatrāpi 'vacana' anveṣaṇāpekṣayā vijñānā-
nveṣaṇameva varam . 'vedāntavijñānasuniścitārthāḥ' (mahānā. 10-6) iti hi vakti śrutiḥ . jñānāvasthānyā,
vijñānāvasthā cānyā . jñānāvasthāpi suṣuptivadekarītyā nissaṃbodharūpā – 'na bāhyaṃ kiñcana veda nāntaram'
(bṛ.6-3-21) 'kena kaṃ paśyetkena kaṃ vijānīyāt' (bṛ.4-4-1) 'yenadaṃ sarvaṃ vijānāti taṃ kena vijānī-
yāt' (bṛ.4-4-14) iti hi vadati śrutiḥ . ataḥ jñānāvasthāyāḥ pariśīlanaṃ vijñānena kṛtaṃ cet 'vedānta-
vijñānasuniścitārthāḥ' ityarthasya siddhiḥ . vacanāni 'parokṣapriyā iva hi devāḥ' iti nyāyena kadācidviruddhamarthaṃ
pradarśayeyurapi . vijñānaṃ tu kadāpi na tathā . idānīntanasiddhāntabhedādīnāṃ vyākhyānabheda eva prāyo mūlakāraṇam.
ataśca vijñānadṛṣṭyaivāpunarāvṛttissiddhyati . kiṃ tadvijñānamiti cet, prayate kathañciduttaradānāya samaye ..
kecittu, dharmabhūtajñānaṃ svataḥ sadā sarvagatameva, vibhutvāt . karmaṇaḥ pratibandhakatvāt, saṃsāradaśāyāṃ
nānubhūyate . muktau pratibandhakanivṛttyā'nubhūyata ityāhuḥ - tantra yuktam - dharmabhūtajñānasya vibhutve pramāṇābhāvāt .
dharmabhūtajñānasya dravyatvāt, taddharmabhūtau saṅkocavikāsau tadavasthārūpāveva . āgantukāpṛthaksiddhadharmatvaṃ hi
avasthāyāḥ lakṣaṇam . ataḥ saṅkocavikāsayorāgantukatvamanivāryamiti vikāsasya nityatvaṃ na yujyate .
āgantukatve'pi nityatvaṃ pūrvoktayuktyaiva varṇanīyamiti . na ca māstu vikāsaḥ avasthā, saḥ svarūpa eva .
athavā vibhutvameva tasya svarūpam . tasya ca parimāṇarūpatvānna doṣa iti vācyam, vikāsasya dharmatvenaiva loke
darśanāt, tasya svarūpatvāsaṃbhavāt . na ca kusumādau vikāsasyāvasthārūpatve'pi, dharmabhūtajñānasya vikāsaḥ
==End of OCR for page 3==

==Start of OCR for page 4==
tattvamuktākalāpaḥ
304
vibhutvameva, etacca nityameveti vācyam, evaṃ sati ātmādhikaraṇabhāṣyavirodhaprasaṅgāt . nanu vastutattvānuguṇaṃ
hi vacanaṃ neyamiti cet . satyam . paraṃ tu saṃsārāvasthāyāmapi vyaktibhedena, ekasyāpi vayobhedena ca
jñānasvarūpasya nirūpaṇīyatve saṃkocavikāsamantarā nirūpayitumaśakyatvāt saṃkocavikāsāvāvaśyakau .
adhikamagre (buddhi.7) vakṣyāmaḥ . nanu vikāsaḥ yadi dravyadharmaḥ, tarhi saḥ adravye kutrāntarbhūta iti cet;
vakṣyāma idamapyadravyasare . antataḥ 'dhīrnityā' ityādiśloka (4) vyākhyā draṣṭavyā ..
astu sarvamidam . iyaṃ samasyā prathamaṃ parihriyatām - paramapuruṣārthabhūto brahmānubhavo nāma kaḥ?
1) brahmaviṣayakānubhavaḥ? 2) uta bahmānandānubhavaḥ? 3) uta brahmānandasadṛśānandānubhavaḥ? 4) brahmabhāva eva
vā puruṣārthaḥ? santyevaṃvidhāni vacanāni, ito'nyavidhāni ca bahūni ..
1) ādye pakṣe so'pi kīdṛśaḥ ? brahmaviṣayakaṃ darśanamātraṃ brahmānubhavaḥ? uta 'rājyānubhavaḥ'
ityādivat tadadhīnanānāvidhabhogātiśayaḥ? prathamasya kathaṃ paramapuruṣārthatvam? yathā vā saṃjayo vakti – 'tacca
saṃsmṛtya saṃsmṛtya rūpamatyadbhutaṃ hareḥ . vismayo me mahān rājan hṛṣyāmi ca punaḥpunaḥ' .. (gī.18-77)
iti . atyadbhutaviśvarūpasaṃdarśanavat, brahmadarśanena vismayaḥ, harṣo vā yadyapi bhavet . parantu, tasya
paramapuruṣārthatvaṃ katham? candrādidarśanena jāyamānāhlādatulyaḥ, tato'pyatiśayito vā saḥ . candrādidarśana iva
brahmaṇo'smākaṃ ca na kaścana saṃbandhaḥ . dvitīyavastudarśanaṃ hi tat. 'yo'nyāṃ devatāmupāste, anyo'sāvanyo'-
hamasmīti, na sa veda akṛtsno hyeṣaḥ .' (bṛ.3-4-10) iti tādṛśabrahmadarśanasyāpuruṣārtharūpatvaṃ kathyate .
pratyuta – 'yathā paśurevaṃ sa devānām' (bṛ.3-4-10) iti ayamanyatvadarśī gavāśvādivat anyeṣāṃ bhogasādhanaṃ
bhavatītyucyate . tasya kathaṃ paramapuruṣārthatvam? na ca bhagavadbhogasādhanatvānmuktasya na doṣatvam, anyadevādhīna-
tvasyaiva doṣatvāditi vācyam, 'yathā paśuḥ' 'na sa veda' iti ca tatsthiterninditatvāt ..
astu tarhi nānāvidhabhogātiśayabhāktvarūpaḥ kalpaḥ . rājakumāranyāyo'pīdānīmanukūlaḥ . rājño
rājyabhārādiprayukto bhāro'nivāryaḥ, rājakumārasya tu kevalabhogamātramiti brahmaprāptayadhīnaniratiśayabhogarūpatvāt
saiva hi paramapuruṣārthaḥ śrīvaiṣṇavānām . sevāyā apuruṣārthatvādikamagre (śloka.64) samādhīyate . bhaktisiddhānte
hi santi bhaktau parvabhedāḥ - dāsabhaktirāraṃbhaparvaṇi, rājabhṛtyavat sarvajagatprabhuḥ kila saḥ . pitṛputrabhāvatulyā
ātmīyaprītirūpā dvitīyaparvaṇi . sarveṣāmapi janakaḥ kila paramātmā . 'pitā naḥ' (ṛ.saṃ.10-81-0)
(tai.saṃ.4-6-0) iti śrutirapi . 'ātmā vai putranāmāsi' iti khalu pitṛputrayorātmīyabhāvaḥ . asti hi
jīvaparamātmanoraṃśāṃśibhāvaḥ . naivaṃ rājabhṛtyayoḥ . tayostu svasvāmibhāvaḥ sa tu sarveśvarasya sarvatra samānaḥ .
pitṛputrayostu svasvāmibhāvena sahātirikto'pi nikaṭasambandhaḥ . premabhaktiḥ satīpatibhāvaprayuktā tṛtīyaparvaṇi .
iyameva madhurabhaktirityucyate . pitṛputrabhāvāpekṣayā satīpatibhāvaḥ khalu gāḍhaḥ - 'ardhī vā eṣa ātmano yaḥ
patnī' iti hi śrutiḥ . 'ekākī na ramate sa dvitīyamaicchat ... patiśca patnī cābhavat' (bṛ.1-4-3) iti
ca . ata eva palyāḥ 'dvitīyā' ityeva nāma . 'tadyathā priyayā saṃpariṣvakto na bāhyaṃ kiñcana veda nāntaram,
==End of OCR for page 4==

==Start of OCR for page 5==
305
jīvasaraḥ
evameva prājñenātmanā saṃpariṣvakto na bāhyaṃ kiñcana veda nāntaram' (bṛ.6-3-21) iti paramātmanā
saṃpariṣvaktasya = āviṣṭasya = paramātmani līnasyā bāhyaprajñābhāva ucyate . etadavasthāyāḥ kathaṃ paramapuruṣārtha-
tvamiti tu na śaṅkayam, udāhṛtaṃ hi vākyaṃ suṣuptiviṣayam . sauṣuptikalayasyaiva tādṛśasukharūpatve muktikāli-
kalayasya svarūpaṃ kimu vaktavyam . asya cāvibhāgādhikaraṇasiddhatvāt paramapuruṣārthatvam . etādṛśamātma-
vismaraṇakāryavibhāga evāntimasopānam . idameva bhakteḥ antimakāṣṭhārūpam . ata eva bhaktisiddhāntināṃ
bhaktiḥ pañcamapuruṣārtha ucyate . pitṛputrabhāve jīvaparamātmanoraṃśāṃśibhāve'pi, kiyānaṃśo jīvaḥ? ityaspaṣṭatvāt,
mahāsāgarasya binduvatsyāt jīvaḥ . ata evātra prītyaikatānubhava eva, nāstyavibhāgānubhavaḥ . 'yathā
sudīptātpāvakādvisphuliṅgāḥ' (muṃ.2-1-1) iti mahato'gneḥ visphuliṅgatulyo''yaṃ jīva iti vakti śrutiḥ .
patipatnī bhāve tu 'ardhāṃśarūpā patnī' iti khalu vedavijñāninaḥ . yathā satī patiprītyarthameva sarvaṃ karoti,
tathā mukto'pi jīvaḥ niḥsvārthaparamātmakaiṅkaryāsaktaḥ, tena santuṣyantaṃ paramātmānaṃ paśyan ānandaṃ anubhavatīti
mukteḥ paramapuruṣārthatvaṃ yujyate . evaṃ kadācitsaśarīratvam, kadācittu 'na bāhyaṃ kiñcana veda nāntaram'
ityetādṛśānubhavo'pi . ubhayatra muktasyecchaiva niyāmikā ..
na ca krīḍāsaktānāṃ bālānāmayaṃ puruṣārthassyāt, na tu prauḍhamatīnāmiti mantavyam; yato bhagavān
bādarāyaṇa eva muktau jīvānāṃ śarīramasti, na vā? iti vicārya, 'ubhayavidhaṃ bādarāyaṇaḥ' (bra.sū.4-4-12)
iti pakṣadvayamapi saṃmatamityāha . śarīrasadbhāvapakṣe kimarthaṃ taccharīram ? iti praśne, paramātmanaḥ santoṣahetubhūta-
vihārārthamiti 'jakṣan krīḍan ramamāṇaḥ' ityādiśrutibhirucyate . ato nānāvidhasevārucireva muktiriti bhavatu
śarīrasadbhāvakalpa iti cet- astvetat . itaḥ parāvaramuktibhedakalpanameva varamiti cet ..
hanta ! tvaṃ vañcito vatsa ! nirviśeṣātmavādibhiḥ . saviśeṣaṃ brahma nūnaṃ na muktau bhedasaṃbhavaḥ ..
kiñcinnirīkṣyatāṃ sarvaṃ spaṣṭamagre bhaviṣyati . kramaśaśca vilīyeran samasyāḥ svayameva hi ..
astvidaṃ sarvam ! idaṃ punaḥ pṛcchyate - śarīrarahitāmavasthāmapyāha hi bhagavān bādarāyaṇaḥ .
sā'vasthā kīdṛśī? tadā kīdṛśī sevā? kathaṃ vā tiṣṭhati muktaḥ? iti vaktavyam . kevalaṃ svasvarūpeṇāvatiṣṭhate
iti cet, kaivalyatulyāyāḥ tatsthiteḥ niratiśayapuruṣārthatvaṃ kathamityucyatām . 'parabrahmānubhavaikasvabhāvasya'
iti śrībhāṣyavacanāt, brahmānubhavaḥ jīvasvarūpāntargata iti, asti tadānīmapi brahmānubhava iti cet, tarhi
kaivalyamapuruṣārthaḥ katham ? jīvasvarūpasyaiva parabrahmānubhavasvarūpatvāt . kaivalyasya ca svarūpānubhava-
rūpatvāt . tahvayaṃ prathamaḥ kalpa eveti doṣo'pi sa eva bhaviṣyati . ataḥ prathamaḥ pakṣaḥ na vicārasahaḥ..
2) brahmānubhavaḥ = brahmānandānubhavaḥ ityastu dvitīyapakṣābhiprāya iti cet; atrāpi vivaraṇaṃ deyam .
brahmaṇaḥ yo'yaṃ niratiśaya ānandaḥ, sa kathamanyenātmanānubhavituṃ śakyeta? dharmabhūtajñānasya saṃpūrṇatayā vikasi-
tattvāt, tena viṣayīkriyate brahmānando'pīti cet, tathāpi sa ānandaḥ ātmīyaḥ kathaṃ syāt . tādṛśānanda-
paricayamātraṃ syāt . brahmasūtrakāro'pi 'bhogamātrasāmyaliṅgācca' (bra.sū.4-4-21) iti muktānandasya brahmānanda-
sāmyamevāha, na tu brahmānandasyānenānubhavam, anyasyānandaḥ anyena kathamanubhūyeta ? ..
==End of OCR for page 5==

==Start of OCR for page 6==
tattvamuktākalāpaḥ
306
3) astu tarhi tṛtīyaḥ pakṣaḥ - brahmānandasadṛśānandānubhava eva puruṣārtha iti cet, tarhi kaivalyasyāsya
ca ko viśeṣaḥ? kaivalyaṃ hi viśuddhasvasvarūpānubhava eva . yadyapi yogamatasaṃmatakaivalyāpekṣayā syādviśeṣaḥ.
taiḥ muktau brahmānandānubhavānaṅgīkārāt . siddhānte jīvasya paramātmaśarīratvāṅgīkārāt, jīvasvarūpānubhave
paramātmano'pi bhānamanivāryam . paraṃ tvidaṃ bhānaṃ jīvasvarūpabhānanyagbhūtam . ataḥ kaivalyaṃ na kevalajīvasya
svarūpānubhavarūpam . athāpi bhogasāmyasyaivāṅgīkārāt jīvasvarūpāntargatatvenaiva paramātmānubhavasya vaktavyatvena
kaivalyataulyamanivāryameva . tathā ca brahmānubhavo'pi nāsti, brahmānandānubhavo'pi nāsti, kintu brahmānandatulyānandānu-
bhava eva mokṣa ityāyātam . nedānīmapi nirvṛtiḥ . ayaṃ cokto brahmānandaḥ brahmaṇo dharmabhūtaḥ . dharmisvarūpa-
mapyāndasvarūpameva khalu . tādṛśasvarūpānando muktasya nāstīti āyātaṃ tāratamyaṃ muktau . na ca bhogasāmyameva
sūtroktam . kiṃ kurma iti vācyam, brahmaṇo bhoge tadīyasvarūpānando'pi khalu militaḥ . tataśca tadaṃśānanubhavāt
brahmānandatulyānandānubhavo'pi na syādeva . tathā ca 'gajaḥ pipīlikāyitaḥ' itivat 'brahmānubhavo mokṣaḥ'
iti vāgvilāsamātram . ato'syāpi paramapuruṣārtharūpatvaṃ na bhavatyeva, brahmaṇo'prādhānyāt ..
nanu tarhi bhūtāveśanyāyena svarūpamāviśya tatsvarūpānandamapi muktātmānubhavatīti navīnavedāntināṃ
pakṣa eva śreyāniti cet, tatrāpi vicārayāmaḥ 'bhūtāveśaḥ' ityasyārthaḥ kaḥ? loke hi bhūtāviṣṭā janāḥ
bahu bhuñjate, bahvasādhyamapi kurvantītyādi dṛṣṭam . tadvaditi cet, tadānīṃ jīvo mṛtaprāya eva jāyate .
aikyamevānubhavanti janāḥ . tādṛśo laya iti cet, tarhi jīvanāśo'pavargaḥ syāt . na nāśaḥ, tiṣṭhatyeva
so'pīti cet, etādṛśamaikyameva parasyāpi saṃmatamiti apasiddhānte paryavasānaṃ syādasmākam ..
4) astu brahmabhāvāpattirūpaścaturthaḥ pakṣa iti cet, 'brahmabhāva' padasyārthaḥ kaḥ? brahmagatāsādhāraṇadharmo
yadyarthaḥ, tadā brahmānandasadṛśānandānubhava eva viśrāntyā, pūrvoktapakṣādaviśeṣa eva . brahmabhāvo yadi brahmatvam,
tarhāpasiddhāntaḥ . ataḥ 'kabalitanikhilopaskṛtabrahmatattvaḥ' ityetadāḍambaramātramiti cet - atrocyate -
mahāṃstu viṣayo'yaṃ hi jñānināmapyagocaraḥ . kathaṃ vā bodhaye'haṃ tvāṃ sāhāyye hyasti sa prabhuḥ ..
pūrvagrahādikaṃ tyaktvāhaṃkāraṃ caiva dūrataḥ . gurūn sarvāṃśca saṃsmṛtya tvarthaṃ cintaya kevalam ..
'yato vā imāni bhūtāni jāyante' ityādinā hi jagajjanmādikāraṇatvam brahmaṇo'bhidhīyate . tatra
'yatprayantyabhisaṃviśanti' iti kāraṇāvasthāprāptirūpo layaḥ cetanānāṃ suṣupterārabhya mokṣaparyanta eva vivakṣitaḥ.
'abhi' 'saṃ' ityupasargābhyāṃ 'viśanti' ityuktaḥ praveśaḥ laya eva . 'tattvena praveṣṭum' (gā.11-4)
'viśate tadanantaram' (gī. 18-55) ityādau praveśasya mokṣarūpatayaiva prasiddheḥ . suṣupterapi layarūpatvam
'svamapīto bhavati tasmādenaṃ svapitītyācakṣate' ityādau spaṣṭam . evaṃ mūrcchā maraṇaṃ ca paramātmani
layarūpameveti laye'pi tāratamyaṃ vartate . suṣuptiḥ kaścana layaścet, mūrcchāmaraṇayoḥ tato'pi gāḍhataratvam,
mokṣasya gāḍhatamatvaṃ ca draṣṭavyam . ata eva 'ātmeti tūpagacchanti' (bra.sū.4-1-3) 'avibhāgena
dṛṣṭatvāt' (bra.sū.4-4-4) iti sūtrābhyām anyatvenopāsanaṃ phalaṃ (mokṣa) ca nirasyānanyatvenaivopāsanaphalayoḥ
==End of OCR for page 6==

==Start of OCR for page 7==
132.
307
[muktasya dehasadasadbhāvavicāraḥ]
muktau dehādyabhāve mukulitaviṣayo jakṣadādipravādaḥ
tatsattve cāśarīraśrutivihatirataḥ kā cikitseti cenna .
jīvasaraḥ
svarūpaṃ vicārya niradhāri . evañcānanyatve sati brahmānubhave, brahmānandānubhavasyāpyata eva svayaṃ prāptatvena, na
brahmānandānubhavadarśanam muktasya, kintu brahmānubhavo brahmānandānubhavaśceti mukterniratiśayapuruṣārtharūpatvam ..
nanu tarhi saṃkalpādyadhikaraṇānāṃ kā gatiḥ? paramātmanā'vibhāgenāvasthitasya pṛthaktvānubhavasyāsaṃbhavāt
pratyekaṃ saṅkalpādīnāmapyaprasakteriti cet; yāvatparyantaṃ muktātmaviṣaye, 'muktaḥ kiṃ kuryāt?' 'kathaṃ tiṣṭhet?'
ityādipraśnāssamudbhavanti, uttaraṃ ca kṛpālubhirgurubhiravaśyaṃ vaktavyaṃ bhavati, tāvatparyantaṃ tripuṭyā avarjanīyatvena,
tādṛśapraśnānāmuttarāṇāñcāvaśyakatvāt . brahmasūtraracanaiva tripuṭīrūpā -kartā, karaṇam, karmeti tripuṭīmantarā
kasyāpi vyavahārasyāsaṃbhavāt . 'śrutopaniṣatkagatyabhidhānācca' (bra.sū. 1-2-17) 'muktopasṛpyavyapadeśācca'
(bra.sū.1-3-2) 'saṃpadyāvirbhāvaḥ' (bra.sū.4-4-1) ityādisūtrāṇāmāvaśyakatve, tadupari praśnaprativacanayorapya-
nivāryatvāttādṛśasūtrāṇāṃ pravṛttiḥ . ayi bhoḥ ! mā stāṃ praśnaprativacane . 'svamapītaḥ' 'svena rūpeṇa' ityādau
'sva' śabdaḥ kiṃ ātmaparaḥ, uta ātmīyaparaḥ . padārthaḥ procyatām .
kaṃ vā bibandhayiṣasi jāgarukassadā tvaham . yadīcchetprabhurasmākamuttaraṃ dāsyati svayam ..
bhūtātmādiprabhedena hyātmanaḥ pañcadhā sthitiḥ . tathaiva 'puruṣe tvāvistarāmātme 'ti ca śrutiḥ ..
dvayametattu paryāptaṃ samasyānāṃ nivāraṇe . ābhyāṃ ca pratyagarthasya paramātmāntimo mataḥ ..
iti śrībhāṣyavākyaṃ ca yojyatāṃ yadi veṣyate . sarvametatsamāyojya gāḍhaṃ tīvra ca cintyatām ..
cintanāyāḥ prakāraśca spaṣṭameva pradarśyate . arthapratyayaśabdānāṃ jñeyo vaijñānikaḥ kramaḥ ..
arthānuguṇā buddhiḥ śabdo buddhyanugastathā . eṣāṃ dṛṣṭaḥ pṛthagbhāvaḥ sarveṣāmātmasākṣikaḥ ..
sāṃkaryādeva caiteṣāṃ vicārā bahudhā'bhavan . evaṃ vaijñānikīṃ cintāṃ kuryāccedātmasākṣikam ..
bahavo matibhedā hi vilīyeran kramātsvayam . atraikaṃ vacanaṃ jñeyamācāryasyāsya sāravat ..
'paraśśataparikṣodātparastādapi vādibhiḥ . upalaṃbhabale stheyaṃ tadādāveva gṛhyatām ..'
ito'pi yadi boddhavyam, yadyārtissahajā tava . saṅketaṃ sarvamutsṛjya sādhavo'nviṣyatāṃ drutam ..
‘yasya deve parā bhaktiḥ yathā deve tathā gurau . tasyaite kathitā hyarthāḥ prakāśante mahātmanaḥ' ..
yāvat buddhiḥ prasarati yāvacchabdaḥ pravartate . tāvadeva vicāraḥ syāttata ūrdhvaṃ tapo bhavet ..
cintanīyo'dhyātmavādastvadhidaivādvilakṣaṇaḥ . kramaśaḥ spaṣṭamevaitat bhaviṣyati nirīkṣyatām .. 61 ..
muktau jñānavikāsaścintitaḥ . muktasya deho'sti, na vā? śrutidvaividhyāt saṃśaye, tadanūdya samādhatte-
muktāvityādi . muktau = muktikāle dehādyabhāve = dehādīnām asattve, ādipadenendriyādisaṃgrahaḥ .
jakṣadādipravādaḥ = 'jakṣan krīḍan' (chāṃ.8-12-3) ityādivyavahāraḥ mukulitaviṣayaḥ = upasaṃhṛtaviṣayaḥ =
==End of OCR for page 7==