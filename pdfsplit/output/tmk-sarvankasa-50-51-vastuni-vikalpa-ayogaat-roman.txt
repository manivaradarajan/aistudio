**Page 1**

bādirūpāṇāṃhaṃsānāṃ kṛte ambuvāhaḥ = meghaḥ .
3
jaḍadravyasaraḥ
śrutvā rāmānujāryāt sadasadapi tatastattvamuktākalāpaṃ
vyātānīt veṅkaṭeśo varadagurukṛpālambhitoddāmabhūmā .. 2 ..

nirmalā dhīḥ yasya, tādṛśasya anantasūreḥ tanūjaḥ, tathā vitatānām = vistṛtānām makhānām = yajñānāṃ
vidhāḥ = prakārāḥ yasya, anekayajñānuṣṭhānaparasya vaiśvāmitrasya = viśvāmitragotrodbhavasya, idam anantasūrerapi
viśeṣaṇaṃ vā, puṇḍarīkākṣasūreḥ = puṇḍarīkākṣayajvanaḥ pautraḥ, varadaguruḥ = vātsyavaradācāryanāmakaḥ prācāryaḥ,
tasya kṛpayā = anugraheṇa lambhitaḥ = prāpitaḥ uddāmaḥ = niratiśayaḥ bhūmā = mahattvaṃ yasya, tādṛśaḥ
veṅkaṭeśaḥ = veṅkaṭanāthaḥ, rāmānujāryāt=ātreyarāmānujācāryāt 'vādihaṃsāmbuda' birudāt 'appillār' iti
drāviḍanāmadheyāt svamātulāt sat asadapi = heyopādeyāni sarvāṇyapi śrutvā = gurumukhādeva gṛhītvā, tataḥ
tadvalādeva tattvamukttākalāpam = etannāmakamimaṃ granthaṃ vyātānīt = akarot . asadapi śrutveti pūrvapakṣā-
bhiprāyeṇa . tyāgārtham asatpadārthajñānamapyāvaśyakam . varadagurvityādi . atreyamākhyāyikā - ātreyarāmānujā-
cāryo'yaṃ kadācit svabhāgineyam etagranthakāram anatītapañcahāyanaṃ svaguroḥ vātsyaśrīvaradācāryasya samīpaṃ
sahānayat . tadātve, etadvarcaḥ prabhṛti vīkṣyātīvaprasannaḥ paramaguruḥ saḥ 'pratiṣṭhāpitavedāntaḥ pratikṣipta-
bahirmataḥ . bhūyāstraividyamānyastvaṃ bhūrikalyāṇabhājanam ..' ityanvagrahīditi . tadidaṃ smaratyanena viśeṣaṇena ..

tādṛśaparamagurvanugrahānurūpaṃ sarvamuttarakāle samabhūditi jñāyate - 'nirviṣṭaṃ yatisārvabhaumavacasāmā-
vṛttibhiryauvanaṃ nirdhūtetarapāratantryanirayā nītāssukhaṃ vāsarāḥ . aṅgīkṛtya satāṃ prasattimasatāṃ garvo'pi nirvāpitaḥ
śeṣāyuṣyapi śeṣidampatidayādīkṣāmudīkṣāmahe ..' (ra.tra.sā.32) ityanenaitadgranthakāravacanena ..

nanu 'nānāsiddhānta' iti katham? siddhāntapadaṃ hi antimanirṇayavāci . nirṇaye'ntimatvaṃ nāma
punaravicālyatvam . tādṛśo nirṇayo nānā kathaṃ bhavet ? vastuni vikalpāyogāt . nanu–
parivrāṭkāmukaśunāmekasyāṃ pramadātanau . kuṇapaḥ kāminī bhakṣyamiti tisro vikalpanāḥ ..

ityekasmin vastuni vividhadharmāṇāṃ kalpitatvadarśanāt vastuni vikalpāyogāditi katham? iti
cet; tarhi matāni bhidyeran kāmaṃ matibhedāt . siddhāntāḥ kathaṃ bhidyeran? kiṃ matasiddhāntapade paryāye? dṛśyante
kila siddhāntā nānāvidhāḥ iti cet, tadeva kathamiti pṛcchāmaḥ ? vayaṃ kiṃ kurmaḥ ? iti cet, ayi sādho !
mṛdumatiṃ bhavantaṃ na pṛcchāmaḥ . tiṣṭha tvaṃ kiñcidiva pārśvataḥ . bhavatkūṭasthān prauḍhāneva pṛcchāmaḥ . atraivaṃ
cintyatām . 'ekasyāṃ pramadātanau' ityanena kimucyate? ekatvapramadātvādikamapi hi dharmaḥ . kiṃ te'pi
kalpitāḥ? anādivāsanākalpanādhiṣṭhānagatāste dharmāḥ kathaṃ tābhireva vāsanābhiḥ kalpyeran? nanu eka eva
mṛtpiṇḍaḥ ghaṭaśarāvamaṇikādinānāvirbhāvakalpavyavahāraheturdṛśyata eveti cet; tahyeka eva ghaṭaḥ
paṭakuḍyakusūlādivikalpaheturbhavatu ! na bhavedeva, ghaṭapaṭādīnāmekopādānakatvābhāvāt . mṛtpiṇḍaghaṭādayastu na
tathā, teṣāmekopādanakatvāditi cet; satyam, āgata eva tvaṃ samīpam . kintu iha 'piṇḍa' iti mā vocaḥ,
'mṛt' ityeva vada . saiva khalūpādānam, ghaṭādāvanuvṛttidarśanāt . piṇḍatvaṃ tu nivartata eva . evañca

---

**Page 2**

tattvamuktākalāpaḥ
4
[granthasya nāmna aucityam ]

prajñāsūcyā'nuviddhaḥ kṣatimanadhigataḥ karkaśāt tarkaśāṇāt
śuddho nānāparīkṣāsvaśithilavihite mānasūtre nibaddhaḥ .
ātanvānaḥ prakāśaṃ bahumukhamakhilatrāsavaidhuryadhuryo
dhāryo heturjayādeḥ svahṛdi sahṛdayaistattvamuktākalāpaḥ ... 3 ..

upādānopādeyabhāvasthale, vastunyapi vikalpo bhavatyeva kakṣyābhedena . evameva 'ekamevādvitīyam' 'tadaikṣata
bahusyām' ityādi kila śrūyate . evañca ghaṭaśarāvādikaṃ mṛdupādānakaṃ yathā, tathā ghaṭapaṭādikamapi
pṛthivyupādānakameva . evañca kasyāñcit kakṣyāyāṃ ghaṭapaṭau bhinnopādānakau . kasyāñcittu ekopādānakau . evaṃ
mṛt ghaṭo'pi bhavet, śarāvo'pi bhavet . ataśca upādānopādeyabhāvasthale kakṣyābhedena vividhāḥ kalpā
bhavantyeva . ata eva ca tattatkakṣyādṛṣṭyā adhikāribhedena siddhāntā api bhidyeran . sarvaṃ yatraikaṃ bhavati sa
eva tu paramaḥ siddhāntaḥ ekaḥ . sa tu saviśeṣādvaitamityuktamanupadam; atraiva sarvaśrutisamanvayāt . anye'pi
santi parāḥ, paratarāśca siddhāntāḥ . paramastu siddhānta eka eva . ataḥ paraparataradṛṣṭyā 'nānāsiddhānta'
ityabhidhānaṃ yuktataram . evaṃ tattatsiddhāntānāṃ pūrvottarāvadhyoranirṇayādeva kalahaḥ prāyaḥ paṇḍitānāmapyekadeśa-
darśinām 'andhadṛṣṭagaja' nyāyena . samagradarśināṃ tu 'sarvaṃ nyāyyaṃ yuktimattvāt viduṣāṃ kimaśobhanam'
(bhāga.11-22-25) ityaikarasyaṃ bhagavānevāha . tarhi paramatakhaṇḍanādīnāṃ kā prasaktiriti cet, kutracinmaryādā-
pradarśanāya, kutracit 'na hi nindā' nyāyena vā vicāraḥ kartavyo bhavati paramasiddhāntasvarūpapradarśanāya, na tu
vaitaṇḍikavat khaṇḍanaidaṃparyeṇa . adhikaṃ tattatprakaraṇe bhaviṣyati .. 2 ..

upādeyatvopayogitayaiva viṣayavaiśiṣṭyam, prayojanam, nāmna aucityaṃ ca pradarśayati - prajñetyādinā .
tattvānyeva muktāḥ, tāsāṃ kalāpaḥ tattvamuktākalāpaḥ . evaṃ tattvānāṃ muktātvena, granthasyāsya tattvamuktāka-
lāpattvena rūpaṇārthamubhayānugatān dharmān śleṣeṇa pratipādayati . prajñāsūcyānuviddhaḥ = granthastvayaṃ prajñākhyayā
sūcyā'nuviddhaḥ . evaṃ karkaśāt = kaṭhorāt tarkākhyaśāṇāt kṣati - āghātam anadhigataḥ . dustarkadūra
ityarthaḥ. itararatnānāṃ śāṇāghātaḥ anivāryaḥ . muktānāṃ tu nāsti śāṇāghāta iti viśeṣaḥ . nānāparīkṣāsu
śuddhaḥ = nānāvidhatattvavicāreṣu nānāvidharatnaparīkṣāsu ca śuddhatvena nirṇītaḥ . aśithilaṃ yathā tathā = sudṛḍhamiti
yāvat, vihite mānākhye sūtre nibaddhaḥ . bahumukhaṃ prakāśam = anekarītyā tattvānāṃ jñānam, bhāsvaratāṃ ca
ātanvānaḥ . akhilāḥ trāsādayaḥ = saṃbhāvitaśaṅkātvādigranthadoṣāḥ, ratnadoṣāśca, teṣāṃ vaidhuryeṇa = rāhityena
dhuryaḥ = sarvaśreṣṭhatvena niścitaḥ . jayādeḥ śāstre loke ca, hetuḥ tattvamuktākalāpaḥ sahṛdayaiḥ = mātsaryādi-
hīnaiḥ hṛdi = manasi, hṛdaye ca dhāryaḥ = dhartuṃ arhaḥ . dhartumarhanti santaḥ . granthasya manasi dhāraṇena prameyaśuddhyā
krīḍā svamataniṣkarṣaḥ, vādādikeliṣu jayaśca, muktāhārāṇāṃ dhāraṇena loke ārogyādiprāptiḥ, sarvakāryajayaśca avaśyaṃ
bhavedeva . granthānte 'syāditthaṃ śikṣitārthaḥ' (adravya. 139) ityādinā etadgranthādhyayanasya jayahetutva-
mucyate . 'karkaśāttarkaśāṇāt kṣatimanadhigataḥ' ityanena vedāntaśāstrasya dustarvairanabhibhavaḥ uktaḥ ..